body
"আওয়ামী লীগের সাধারণ সম্পাদক ওবায়দুল কাদের বলেছেন, আমাদের ভুলত্রুটি থাকতে পারে। কিন্তু আমাদের রাজনীতি বাংলাদেশের মাটি ও মানুষের রাজনীতি। আমরা মানুষের মাঝে আছি। তাই ক্ষমতায় না থাকলেও পালিয়ে যাব না। এ দেশেই জন্ম, এ দেশেই আমরা মরব। ক্ষমতার দাপট আমরা কোনো দিন দেখাইনি। ভুল হলে সংশোধনের সৎ সাহস শেখ হাসিনার আছে। গতকাল সকালে আওয়ামী লীগ সভানেত্রীর ধানমন্ডির কার্যালয়ে সংবাদ সম্মেলনে তিনি এ কথা বলেন।আওয়ামী লীগ সাধারণ সম্পাদক ওবায়দুল কাদের বলেন, বঙ্গবন্ধুকে গ্রেফতার করে কুর্মিটোলা ক্যান্টনমেন্টে নিয়ে যাওয়া হয়েছিল। তখন তাকে কোথায় নিয়ে যাওয়া হচ্ছে, কেউ জানত না। বঙ্গবন্ধু জেলখানা থেকে বাইরে পা দিয়ে কুয়াশা ভেজা সকালে একখণ্ড মাটি কপালে ছুঁয়ে বলেছিলেন, এই দেশেতেই জন্ম আমার যেন এই দেশেতেই মরি। আমরাও এই মাটির সঙ্গেই আছি। বঙ্গবন্ধুও ছিলেন, তার কন্যা শেখ হাসিনাও আছেন। সেতুমন্ত্রী ওবায়দুল কাদের বলেন, আওয়ামী লীগের মন্ত্রী-এমপিরা পর্যন্ত অপরাধ করে পার পাননি। আইনের আওতায় আনা হয়েছে। অনেকে কারাগারে আছেন। তিনি বলেন, একাদশ জাতীয় সংসদ নির্বাচনের মনোনয়ন পর্ব শেষে আওয়ামী লীগের নির্বাচনী ইশতেহার প্রকাশ করা হবে। সম্ভবত বঙ্গবন্ধু আন্তর্জাতিক সম্মেলন কেন্দ্র কিংবা কৃষিবিদ ইনস্টিটিউটে ইশতেহার প্রকাশ হতে পারে। নির্বাচনী ইশতেহারে ‘দিন বদলের অভিযান, অদম্য বাংলাদেশ’ শিরোনামে গ্রামীণ উন্নয়নগুলোকে প্রাধান্য দেওয়া হচ্ছে। আওয়ামী লীগ ছেড়ে জাতীয় ঐক্যফ্রন্টে যোগ দেওয়া নেতাদের বিষয়ে ওবায়দুল কাদের বলেন, জাতীয় ঐক্যফ্রন্টে যোগ দেওয়া নেতারা আওয়ামী লীগে ছিলেন। তাদের হৃদয়ে রক্তক্ষরণ থাকবে। তারা জেনেশুনে বিষ পান করেছেন। সাম্প্রদায়িক অপশক্তির সঙ্গে হাত মিলিয়েছেন, এটা তাদের দীর্ঘদিন তাড়িত করবে। দলের চূড়ান্ত প্রার্থী মনোনয়নের বিষয়ে ওবায়দুল কাদের বলেন, আওয়ামী লীগের মনোনয়ন এখনো চূড়ান্ত হয়নি। এবার দলের মনোনয়নের ক্ষেত্রে রাজনীতিকদের বেশি প্রাধান্য দেওয়া হয়েছে। গতবারের চেয়ে এ সংখ্যা আরও বেড়েছে। সাবেক ছাত্রনেতা যারা তৃণমূল থেকে এসেছে, তাদের মনোনয়ন দেওয়া হয়েছে।তিনি বলেন, সর্বমোট আসনসংখ্যার মধ্যে ১৬ থেকে ১৭ জন ব্যবসায়ী মনোনয়ন পেয়েছেন। এ ছাড়া ৪০ জনের কাছাকাছি মুক্তিযোদ্ধা, আর নতুন মুখ ৫০ এর কোটা ছুঁতে পারে। এক প্রশ্নের জবাবে কাদের বলেন, মনোনয়ন প্রত্যাহারের শেষ দিনের আগে নিশ্চিত করে বলা যাবে না, কে বিদ্রোহী প্রার্থী। তবে কেউ দলের সিদ্ধান্তের বাইরে গিয়ে বিদ্রোহী হলে তাকে আজীবনের জন্য বহিষ্কার করা হবে। সংবাদ সম্মেলনে আওয়ামী লীগের কেন্দ্রীয় সদস্য এস এম কামাল হোসেন, আনোয়ার হোসেন প্রমুখ উপস্থিত ছিলেন।"
"তত্ত্বাবধায়ক সরকারের সাবেক উপদেষ্টা ড. মির্জ্জা এ বি আজিজুল ইসলাম বলেছেন, নির্বাচনে বিপুল পরিমাণ অর্থের লেনদেন ঠেকানো যায় না। সরকারি সংস্থাগুলোর কাছে হিসাব দেওয়ার পরও প্রার্থীরা বিপুল অর্থ ব্যয় করেন। এর উৎস কি বা কীভাবে এলো এই টাকা, তা খুঁজে বের করা কঠিন। তবে সরকারি সংস্থাগুলো তৎপর থাকলে, সব প্রার্থীর খরচের উৎস নজরদারিতে থাকলে এটা ঠেকানো যায়।গতকাল বাংলাদেশ প্রতিদিনকে মির্জ্জা আজিজুল ইসলাম বলেন, কালো টাকার ব্যবহার নিয়ে বিভিন্ন অভিযোগ রয়েছে। কী পরিমাণ কালো টাকা ব্যবহার হয় নির্বাচনে তা বলা মুশকিল। নির্বাচনে ব্যয়ের উৎস হিসেবে প্রার্থীরা একটি হিসাব জমা দেন। কিন্তু নির্বাচনে যে পরিমাণ অর্থ খরচ করা হয় তার সঙ্গে সব সময় মিল থাকে না। ভোটের পর প্রার্থীরা আবারও হিসাব জমা দেন। দুই হিসাবের সত্যতা নিয়ে সবার সন্দেহ রয়েছে। সাবেক এই উপদেষ্ট বলেন, প্রার্থীরা যে বিপুল অর্থ ব্যয় করেন তা কোত্থেকে আসে, কীভাবে ব্যয় হয় সেটা সুনির্দিষ্ট নয়। বিভিন্ন খাতে প্রার্থীরা ব্যয় করে থাকেন। কিছু খাত রয়েছে যেগুলো বের করাই কঠিন। নির্বাচনকালীন সময় ব্যয়ের যে চিত্র আমরা দেখি তা হিসাবের সঙ্গে সামঞ্জস্যপূর্ণ নয়। প্রার্থীদের জ্ঞাত আয়বহির্ভূত অর্থ ব্যয়ের এটি একটি সুযোগ হিসেবে কাজ করে। অনেকে সেটা ব্যবহার করেন। নির্বাচন কমিশন ব্যয়ের সঠিক নির্দেশনা দিলেই শুধু কাজ হবে না। যদি কেউ তাদের নির্দেশনা বা নীতিমালার বাইরে খরচ করেন সেটা কঠোরভাবে নিয়ন্ত্রণ দরকার। এজন্য শুধু কমিশন কিছু করতে পারবে না। তিনি বলেন, দুদক, এনবিআর, বাংলাদেশ ব্যাংকের প্রার্থীদের ব্যয়ের উৎস ও ব্যয় সম্পর্কে নজরদারি থাকা উচিত। দুদক ইতিমধ্যে বলেছে, তারা খতিয়ে দেখবে। নির্বাচনের আগে ব্যয় সম্পর্কে কিছু করার থাকে না। খরচের উৎস হিসেবে প্রার্থীরা যা দেখাচ্ছেন তার বাইরে কী কী খরচ করছেন সেগুলোর ওপর নজরদারি থাকতে হবে। তিনি বলেন, আমাদের দেশের নির্বাচনে কালো টাকা ব্যবহার সম্পর্কে কোনো সঠিক পরিসংখ্যান নেই। সব সংস্থা তৎপর থাকলে এটা নিয়ন্ত্রণের মধ্যে আনা যায়।"
"সম্পর্কে তারা স্বামী-স্ত্রী। কিন্তু আসছে একাদশ জাতীয় সংসদ নির্বাচনে তারা নিজ নিজ দলের প্রার্থী হয়ে নির্বাচনী লড়াইয়ে অংশ নিতে যাচ্ছেন। তাদের মধ্যে কোনো দম্পতি আসন ধরে রাখতে, আবার কেউ রাজনৈতিক মামলার জন্য স্বামী কারাগারে থাকায় দলের প্রার্থী হয়ে নির্বাচনে অংশ নিচ্ছেন। কিছু ক্ষেত্রে ভোট কেন্দ্রে প্রভাব বিস্তার ও স্বামীর পক্ষে এজেন্ট বৃদ্ধির জন্যও স্ত্রীরা নির্বাচনে প্রার্থী হচ্ছেন। এই নারীদের কেউ কেউ পৃথক আসনে, কেউ স্বতন্ত্র প্রার্থী আবার কেউ ডামি প্রার্থী হিসেবে নির্বাচন করবেন। তবে পর্যবেক্ষণে দেখা গেছে, বিভিন্ন মামলার কারণে উল্লেখযোগ্য সংখ্যক বিএনপি নেতার স্ত্রীরা এবার নির্বাচনে অংশগ্রহণ করছেন। এর বাইরে ক্ষমতাসীন আওয়ামী লীগ ও জাতীয় পার্টিসহ অন্যান্য রাজনৈতিক দলগুলো থেকেও রাজনীতির সঙ্গে জড়িত দম্পতিরা এবার নির্বাচনে অংশ নিচ্ছেন। নির্বাচনে জাতীয় পার্টির চেয়ারম্যান এইচ এম এরশাদ-রওশন এরশাদের মতো পরিচিত দম্পতি যেমন আছে, একইভাবে স্বামীর সঙ্গে প্রথমবারের মতো অনেক স্ত্রী নির্বাচনে অংশগ্রহণ করছেন।  এবার নির্বাচনে রওশন এরশাদ ময়মনসিংহ-৪ এবং ৭ আসন থেকে প্রতিদ্বন্দ্বিতা করছেন। আর দলের চেয়ারম্যান এরশাদ রংপুর-৩ (সদর) ও ঢাকা-১৭ আসনের প্রার্থী হচ্ছেন। এ ছাড়া জাতীয় পার্টির মহাসচিব রুহুল আমিন হাওলাদার পটুয়াখালী-১ থেকে নির্বাচনে প্রতিদ্বন্দ্বিতা করবেন, আর তার স্ত্রী জাতীয় পার্টির সংসদ সদস্য নাসরিন জাহান রত্না বরিশাল-৬ থেকে নির্বাচনে প্রতিদ্বন্দ্বিতা করতে যাচ্ছেন।  ঢাকা-৮ আসন থেকে বিএনপির স্থায়ী কমিটির সদস্য মির্জা আব্বাস নির্বাচন করতে পারেন। একইভাবে তার স্ত্রী আফরোজা আব্বাস ঢাকা-৯ আসন থেকে মনোনয়ন পেয়েছেন। স্বামী-স্ত্রী দুজনই দুই আসনে নির্বাচন করবেন। কারণ মামলার কারণে একজন যদি নির্বাচনের অযোগ্য হন তাহলে অন্যজন সংসদ সদস্য হওয়ার সুযোগ পাবেন। অর্থাৎ পারিবারিকভাবে আব্বাস দম্পতি কোনোভাবেই সংসদ সদস্যপদ হাতছাড়া করতে রাজি নন। বিএনপির স্থায়ী কমিটির সদস্য ব্যারিস্টার রফিকুল ইসলাম মিয়া ঢাকা-১৬ ও কুমিল্লা-৩ আসনে ধানের শীষে লড়তে মনোনয়ন ফরম সংগ্রহ করেছেন। এ দুই আসনেই তার স্ত্রী বিএনপি চেয়ারপারসনের উপদেষ্টা ড. শাহিদা রফিকও মনোনয়ন ফরম তুলেছেন। কোনো কারণে রফিকুল ইসলাম ভোট করতে না পারলে ড. শাহিদা নির্বাচন করবেন। এ ছাড়া আওয়ামী লীগ প্রার্থী, বর্তমান সংসদ সদস্য মোহাম্মদ আবদুল্লাহ ও তার স্ত্রী মাহমুুদা বেগম স্বতন্ত্র প্রার্থী হিসেবে মনোনয়ন দাখিল করেছেন। একই কাজ করেন জেএসডির সভাপতি আ স ম আবদুর রব এবং জেএসডির কেন্দ্রীয় সহসভাপতি তানিয়া রব। মূলত ভোটকেন্দ্রে প্রভাব বিস্তার ও স্বামীর পক্ষে এজেন্ট বৃদ্ধির জন্য স্ত্রীরা এ কৌশল নিয়েছেন। রাজনৈতিক কারণে এবার বিএনপির অনেক নেতা শেষ পর্যন্ত নির্বাচনে অংশগ্রহণ করতে না-ও পারেন। এ ক্ষেত্রে বিকল্প হিসেবে তাদের স্ত্রীরা নির্বাচনে অংশ নেবেন। যেমন— নোয়াখালী-৩ আসনে নির্বাচন করবেন বিএনপির ভাইস চেয়ারম্যান বরকত উল্লাহ বুলু। কোনো কারণে তিনি নির্বাচন করতে না পারলে তার সহধর্মিণী শামীমা বরকত লাকী নির্বাচনে লড়বেন। প্রসঙ্গত, বুলুর পাশাপাশি নিয়মিত এলাকায় যাতায়াত করছেন শামীমা বরকত লাকী। এ ছাড়া সিরাজগঞ্জ-২ আসনে মনোনয়ন পেয়েছেন কেন্দ্রীয় বিএনপির ভাইস প্রেসিডেন্ট ও সাবেক বিদ্যুৎ প্রতিমন্ত্রী ইকবাল হাসান মাহমুদ টুকু। এখানে ডামি প্রার্থী হিসেবে আছেন তার স্ত্রী, সিরাজগঞ্জ জেলা বিএনপির সভাপতি সাবেক এমপি বেগম রুমানা মাহমুদ। নাটোর-২ আসনে (সদর) বিএনপি থেকে একক প্রার্থী হিসেবে রয়েছেন দলের কেন্দ্রীয় সাংগঠনিক সম্পাদক ও সাবেক উপমন্ত্রী অ্যাডভোকেট রুহুল কুদ্দুস তালুকদার দুলু। মামলা সংক্রান্ত বা অন্য কোনো কারণে তিনি প্রার্থী হতে না পারলে বিকল্প প্রার্থী হিসেবে তার সহধর্মিণী জেলা বিএনপির সহসভাপতি সাবিনা ইয়াসমিন নির্বাচন করতে পারেন। আর ঢাকা-২ আসনে বিএনপির সম্ভাব্য প্রার্থী চেয়ারপারসনের উপদেষ্টা আমানউল্লাহ আমান। মামলা সংক্রান্ত বা অন্য কোনো কারণে তিনি নির্বাচন করতে না পারলে তার স্ত্রী সাবেরা আমান কিংবা তার ছেলে ব্যারিস্টার ইফরান ইবনে আমান নির্বাচন করতে পারেন। এ ছাড়া সিরাজগঞ্জ সদর আসন থেকে বিএনপির একক প্রার্থী হিসেবে লড়বেন দলের ভাইস চেয়ারম্যান ইকবাল হাসান মাহমুদ টুকু। মামলা বা অন্য কোনো কারণে তিনি নির্বাচন করতে না পারলে তার স্ত্রী রোমানা ইকবাল মাহমুদ ওই আসন থেকে নির্বাচন করতে পারেন। ২০০৮ সালের নির্বাচনে অংশ নিয়েও এমপি নির্বাচিত হন রোমানা। কক্সবাজার-১ আসনে বিএনপির সম্ভাব্য একক প্রার্থী দলের স্থায়ী কমিটির সদস্য সালাহউদ্দিন আহমেদ। মামলা সংক্রান্ত বা অন্য কোনো কারণে তিনি নির্বাচন করতে না পারলে তার স্ত্রী হাসিনা আহমেদ নির্বাচন করবেন। ২০০৮ সালেও হাসিনা আহমেদ এমপি নির্বাচিত হয়েছিলেন। এর বাইরে নেত্রকোনা-৪ এ এমপি ছিলেন লুত্ফুজ্জামান বাবর। বর্তমানে তিনি ২১ আগস্ট গ্রেনেড হামলা মামলাসহ বিভিন্ন মামলায় কারাগারে। তার পরিবর্তে স্ত্রী তাহমিনা জামান নির্বাচন করতে পারেন। এ ছাড়া পটুয়াখালী-১ এর জন্য বিএনপি মনোনীত প্রার্থী হিসেবে সাবেক স্বরাষ্ট্রমন্ত্রী আলতাফ হোসেন চৌধুরী এবং তার স্ত্রী সুরাইয়া চৌধুরী পৃথকভাবে মনোনয়নপত্র জমা দেন। আর বিএনপির স্থায়ী কমিটির আরেক সদস্য ব্যারিস্টার মওদুদ আহমদের স্ত্রী হাসনা মওদুদ মনোনয়ন পেয়েছেন নোয়াখালী-৫ এবং পটুয়াখালী-২ আসনে শহীদুল আলম তালুকদারের স্ত্রী সালমা আলম।"
"নির্বাচনে জিততে হলে শক্ত অবস্থানে থেকে নেতা-কর্মীদের লড়াই করার আহ্বান জানিয়েছেন নাগরিক ঐক্যের আহ্বায়ক মাহমুদুর রহমান মান্না। গতকাল জাতীয় প্রেস ক্লাবে আদর্শ নাগরিক আন্দোলন আয়োজিত এক আলোচনা সভায় তিনি এ আহ্বান জানান। নির্বাচনে জিততে হলে লড়াইয়ের কোনো বিকল্প নেই জানিয়ে মান্না বলেন, আর কোনো হতাশা কিংবা ভয় নয়। আরও ২৯ দিন সময় আছে ভোটের, এরপরই দেশে বিপ্লব ঘটাতে হবে। মান্না আরও মন্তব্য করেন, আওয়ামী লীগের সাধারণ সম্পাদক ওবায়দুল কাদের অবলীলায় মিথ্যা কথা বলার যোগ্যতা রাখেন। ৩০ ডিসেম্বরের আগে লেভেল প্লেয়িং ফ্লিডের কোনো সম্ভাবনা নেই বলে তিনি মন্তব্য করেন। অনুষ্ঠানে উপস্থিত বিএনপির স্থায়ী কমিটির সদস্য ব্যারিস্টার মওদুদ আহমদ বলেন, জাতীয় ঐক্যফ্রন্ট জনগণের ভোটাধিকার নিশ্চিত করতে চায়। আগামী নির্বাচনকে চ্যালেঞ্জ হিসেবে নেওয়া হয়েছে। সুষ্ঠু নির্বাচনী পরিবেশ তৈরিতে নির্বাচন কমিশন সম্পূর্ণ ব্যর্থ হয়েছে। এখন পর্যন্ত দেশে লেভেল প্লেয়িং ফ্লিড তৈরি হয়নি। এ সময় তিনি আন্দোলনের মাধ্যমে সুষ্ঠু নির্বাচনী পরিবেশ তৈরি করা হবে বলেও হুঁশিয়ারি দেন।"
"কক্সবাজারের টেকনাফ শাহপরীর দ্বীপ থেকে নারীসহ ১০ মালয়েশিয়াগামী রোহিঙ্গাকে উদ্ধার করেছেন র‌্যাব-৭-এর সদস্যরা। এ সময় আবদুর রহমান (২৫) নামে এক দালালকে আটক করা হয়েছে। তিনি সাবরাং ইউনিয়নের শাহপরীর দ্বীপ মাঝার পাড়ার ফজলুল হকের ছেলে। বৃহস্পতিবার রাত দেড়টার দিকে টেকনাফের সাবরাং ইউনিয়নের শাহপরীর দ্বীপ ঘোলারচর মাঝের পাড়া থেকে এই রোহিঙ্গাদের উদ্ধার করা হয়। এর মধ্যে ছয়জন নারী রয়েছেন। এরা সবাই গত বছরের আগস্টের পর মিয়ানমার সেনাবাহিনীর অভিযানের মুখে প্রাণ বাঁচাতে বাংলাদেশে পালিয়ে আসেন। মালয়েশিগামীরা হলেন মো. জিয়া,  রশিদ উল্লাহ, নুর আলম, মো. জাবের, মো. মোকাদেছা, জান্নাত আরা প্রমুখ।"
"ভারতের উত্তর-পূর্বাঞ্চলের সাতটি রাজ্য হচ্ছে আসাম, ত্রিপুরা, মেঘালয়, মিজোরাম, মণিপুর, নাগাল্যান্ড ও অরুণাচল। বৃহত্তর সিলেটের সীমান্তবর্তী তিন দিক দিয়ে থাকা ‘সেভেন সিস্টার্স’ হিসেবে খ্যাত এই রাজ্যগুলোতে প্রতি বছর শত কোটি টাকার বেশি পণ্য রপ্তানি করেন বাংলাদেশের ব্যবসায়ীরা। এসব পণ্যের মধ্যে রয়েছে— পোশাক, টিস্যু পেপার, প্লাস্টিক পণ্য, মেলামাইন ও সিরামিক সামগ্রী, মাছ, ওষুধ সামগ্রী, মিনারেল ওয়াটার, ইট, রড, সিমেন্ট, পাথর, পিভিসি পাইপ, টয়লেট ফিটিংস, ব্যাটারি, বাইসাইকেল, ইলেকট্রিক্যাল ও ইলেক্ট্রনিক্স পণ্য, প্যাকেটজাত ফলের রস প্রভৃতি। বিদ্যমান কিছু সমস্যার সমাধান করা গেলে এই ‘সেভেন সিস্টার্স’ বাংলাদেশের জন্য অমিত সম্ভাবনার দুয়ার খুলতে পারে বলে  মনে করছেন সংশ্লিষ্টরা। ভারতের মূল ভূখণ্ডের সঙ্গে এসব রাজ্যের যোগাযোগ ব্যবস্থা অনুন্নত। একটি সমীক্ষার তথ্য মতে, ভারতের বিভিন্ন রাজ্য থেকে উত্তর-পূর্ব ভারতের ওই সাত রাজ্যে পণ্য পরিবহনে অতিরিক্ত প্রায় ৫০ শতাংশ বেশি ব্যয় হয়। যার ফলে এ সাতটি রাজ্য প্রয়োজনীয় পণ্য সামগ্রীর জন্য নির্ভর করে বাংলাদেশের ওপর। এর পেছনে রয়েছে সহজ যোগাযোগ ব্যবস্থা। সিলেট থেকে আসাম, ত্রিপুরা, মেঘালয়, মিজোরাম, মণিপুর, নাগাল্যান্ড ও অরুণাচল রাজ্যগুলোতে যাতায়াত ব্যবস্থা সহজ হওয়ায় বাংলাদেশের ব্যবসায়ীরা বিপুল পরিমাণ পণ্য সেখানে রপ্তানি করেন। রপ্তানিকারক ব্যবসায়ীরা জানান, সিলেটের তামাবিল স্থলবন্দর ও শুল্ক স্টেশনসহ বিভিন্ন শুল্ক স্টেশন দিয়ে প্রায় অর্ধশত ধরনের পণ্য সেভেন সিস্টার্সে রপ্তানি করা হয়। জানা গেছে, ওই সাতটি রাজ্যে প্রায় সাড়ে চার কোটি জনসংখ্যার বসবাস। সেখানে ২০ বিলিয়ন ডলারেরও বেশি মূল্যের বাজার রয়েছে। এসব রাজ্যে বাংলাদেশের পণ্য রপ্তানির অমিত সম্ভাবনাকে আরও এগিয়ে নিতে চান রপ্তানিকারকরা। এ জন্য সিলেটের রপ্তানিকারক ব্যবসায়ীরা সরকারি ও বেসরকারি যেসব উদ্যোগ রয়েছে, তা দ্রুত বাস্তবায়নের ওপর জোর দিচ্ছেন। সম্প্রতি মেঘালয়ের মুখ্যমন্ত্রীর সঙ্গে ব্যবসা-বাণিজ্যের উন্নতিকল্পে সিলেটের একটি ব্যবসায়ী প্রতিনিধি দল বৈঠক করে। এর আগেও একাধিবার রাজ্যের ঊর্ধ্বতন কর্তৃপক্ষের সঙ্গে বৈঠক করেন বাংলাদেশের ব্যবসায়ীরা। তারা জানান, সেভেন সিস্টার্সের বাজার পুরো দখল করতে হলে বাংলাদেশকে কিছু সমস্যার সমাধান করতে হবে। বাংলাদেশ থেকে বর্তমানে যেসব পণ্য রপ্তানি হচ্ছে, সেগুলো মূলত ঢাকা ও চট্টগ্রামের বিভিন্ন শিল্পকারখানায় উৎপাদিত। সিলেটে স্পেশাল ইকোনমিক জোন না থাকায় এখানে উৎপাদন সম্ভব হয় না। এ ছাড়া বিভিন্ন শুল্ক স্টেশনে নেই ওয়্যারহাউস। ফলে অপেক্ষমাণ পণ্য রপ্তানিতে অনেক সময়ই গুণগতমান রক্ষা করা সম্ভব হয় না। ব্যবসায়ীদের দাবি, সিলেটের সব শুল্ক স্টেশনে ওয়্যারহাউস নির্মাণ করতে হবে। বিশেষ করে তামাবিল শুল্ক স্টেশনের কাছাকাছি কোথাও একটি স্পেশাল ইকোনমিক জোন স্থাপনের দাবি তাদের।এ ছাড়া যোগাযোগ ব্যবস্থার উন্নতি করা গেলে বিশেষ করে সিলেট-ঢাকা ও সিলেট-তামাবিল মহাসড়ক চার লেনে উন্নীত করা গেলে রপ্তানি অনেকগুণ বেড়ে যাবে। এতে অর্থনৈতিকভাবে লাভবান হবে বাংলাদেশ। সিলেট মেট্রোপলিটন চেম্বার অব কমার্স অ্যান্ড ইন্ডাস্ট্রিজের সহ-সভাপতি আবদুল জব্বার জলিল বলেন, ‘ইউরোপ, আমেরিকায় থাকা সিলেটের প্রবাসীদের বিপুল পরিমাণ অর্থ অলস পড়ে আছে। প্রবাসীরা বিনিয়োগে আগ্রহী। সিলেটে সরকারি উদ্যোগে যে স্পেশাল ইকোনমিক জোন হওয়ার কথা, সেটি বাস্তবায়িত হলে বিনিয়োগের সুযোগ পাবেন প্রবাসীরা। ওই ইকোনমিক জোন হয়ে গেলে সেভেন সিস্টার্সে আমাদের আধিপত্য বাড়বে।’ তিনি বলেন, ‘প্রবাসী ও স্থানীয় উদ্যোক্তাদের সমন্বয়ে হরিপুর বা পার্শ্ববর্তী কোনো জায়গায় একটি ইকোনমিক জোন স্থাপন করতে চাই আমরা। ইকোনমিক জোন করা গেলে উৎপাদিত পণ্য সহজেই সাত রাজ্যে রপ্তানি করা সম্ভব হবে। এতে পরিবহন খরচও কম পড়বে।’"
"‘ভারতে বসবাসরত অবৈধ অনুপ্রবেশকারীদের চিহ্নিত করে তাদের বিতাড়ন করা হবে’ বলে জানিয়েছেন ক্ষমতাসীন দল বিজেপির সভাপতি অমিত শাহ। আগামী ৭ ডিসেম্বর রাজস্থানের বিধানসভা নির্বাচনকে সামনে রেখে গতকাল নাগৌড় এলাকায় এক প্রচারণা সমাবেশে তিনি এ কথা বলেন। অমিত শাহ আরও বলেন, আগামী বছর লোকসভা নির্বাচনে ভোটাররা যদি বিজেপিকে জয়যুক্ত করে তাহলে প্রতিটি অবৈধ অনুপ্রবেশকারীকে চিহ্নিত করে দেশ থেকে বিতাড়ন করা হবে। তিনি দাবি করেন, ‘বিগত কংগ্রেস নেতৃত্বাধীন ইউপিএ সরকারের ১০ বছরের শাসনকালে আলিয়া, মালিয়া, জামালিয়ার সবাই পাকিস্তান থেকে ভারতে ঢুকেছে। অথচ কংগ্রেসের ভোট ব্যাংকের স্বার্থে কেউ তাদের আটকায়নি। এই অনুপ্রবেশকারীরা আমাদের দেশে ঢুকে বোমা ছুড়ে দেশের মানুষদের হত্যা করছে।’"
"বিজয়লগ্নে বাংলার জনপদগুলোতে চলছিল উল্লাসের মিছিল। আমাদের শ্রেষ্ঠ সন্তান ৩০ লাখ শহীদ মুক্তিযোদ্ধাকে হারানোর বেদনা। আকাশ-বাতাসে ধ্বনিত-প্রতিধ্বনিত হচ্ছিল ‘জয় বাংলা’ স্লোগান। সেদিন ছিল না দলীয় পরিচয়। স্বাধীনতার পক্ষের সব শক্তি ছিল ঐক্যবদ্ধ। সবার একটাই স্বপ্ন ছিল— নিজের মতো করে নিজেদের দেশটা গড়ব। থাকবে না কোনো হিংসা-বিদ্বেষ। সেই উচ্ছ্বাস আর আবেগ আমাদের সব ধরে রাখতে হবে। আজ তাই মুক্তিযুদ্ধের চেতনাকে সমুন্নত রাখতে হলে বর্তমান এবং ভবিষ্যৎ প্রজন্মকে শহীদদের স্বপ্ন-সাধ বাস্তবায়নের লক্ষ্যে মুক্তিযুদ্ধের সঠিক ইতিহাস জানতে হবে। মুক্তিযুদ্ধের চেতনাকে কোনো গণ্ডির মধ্যে সীমাবদ্ধ না রেখে মুক্তিযুদ্ধের পক্ষের শক্তিগুলোর ঐক্যের পথ রাখতে হবে উন্মুক্ত। সজাগ থাকতে হবে। আমাদের কোনো ভুলের জন্য জাতি যেন দ্বিধাবিভক্ত না হয়ে পড়ে। বিজয়ের মুহূর্তে সবার একটাই আশা ছিল— কাঁধে কাঁধ মিলিয়ে দেশ গড়ব। যেখানে থাকবে না কোনো হানাহানি বা ক্ষমতার লড়াই। মহান মুক্তিযুদ্ধে যে যেভাবেই স্বাধীনতার জন্য কাজ করেছেন তারা সবাই মুক্তিযোদ্ধা। কিন্তু যারা জীবনবাজি রেখে সম্মুখযুদ্ধে অংশ নিয়েছিলেন তাদের পৃথকভাবে চিহ্নিত করা উচিত ছিল। মুক্তিযুদ্ধের সময় ভারতের প্রায় চার হাজার সেনা অফিসার ও সৈনিক আমাদের স্বাধীনতার জন্য তাদের বুকের রক্ত দিয়ে বাংলার মাটি রঞ্জিত করেছিলেন। তাদের সম্মান দিতে আমরা কার্পণ্য করি কেন? শুনেছি বাংলাদেশের মুক্তিযুদ্ধে অবদানের জন্য ভারতীয় শহীদ পরিবারের সদস্যরা বাড়তি সুযোগ-সুবিধা পান না। এ ব্যাপারে বাংলাদেশ সরকারের করণীয় রয়েছে। আমাদের কৃতজ্ঞতাস্বরূপ ভারত থেকে পূর্ণাঙ্গ তালিকা সংগ্রহ করে মরণোত্তর সংবর্ধনা দেওয়া, তাদের নামে স্মৃতিসৌধ নির্মাণ করা যেতে পারে। মুক্তিযুদ্ধে অবদানের জন্য বাংলাদেশ সরকার বিদেশিদের সম্মাননা দিচ্ছে। সম্প্রতি বাংলাদেশ সরকার মুক্তিযুদ্ধে অবদানের জন্য ভারতীয় সেনাবাহিনীর যারা হতাহত হয়েছেন এবং যারা বিভিন্ন পর্যায়ে অবদান রেখেছেন তাদের সম্মাননা দিচ্ছে। ইতিমধ্যে অনেককে দিয়েছে।  আরও ১৫০০ ভারতীয় সেনা সদস্যের তালিকা চূড়ান্ত করেছে। এটা সরকারের প্রশংসনীয় উদ্যোগ। এ উদ্যোগ আমাদের স্বাধীনতা যুদ্ধের ইতিহাসকে সমৃদ্ধ করবে। স্বাধীনতার ৪৬ বছর পর মুক্তিযোদ্ধারা বিভিন্ন গ্রুপে বা রাজনৈতিক দলে থাকাটাই স্বাভাবিক। যেখানেই থাকুক না কেন সবাই দেশপ্রেমিক। দলীয় কারণে তাদের বিতর্কিত করা সমীচীন নয়। মুক্তিযুদ্ধ আমাদের জাতীয় ঐতিহ্য, অহঙ্কার এবং গর্ব। কিন্তু দুঃখের সঙ্গে বলতে হয়, যে চেতনা নিয়ে জীবনবাজি রেখে মহান মুক্তিযুদ্ধে ঝাঁপিয়ে পড়েছিলাম, সে চেতনা যেন আজ ম্রিয়মাণ। মনে রাখতে হবে যে জাতি বীরদের সম্মান দেখাতে জানে না সে জাতিতে বীর জন্মাতে পারে না। শুধু বিজয় আর স্বাধীনতা দিবস এলেই মুক্তিযুদ্ধের চেতনা নিয়ে সবাই সোচ্চার হয় এবং আনন্দ-উল্লাস করে। মুক্তিযুদ্ধের চেতনায় উদ্ভাসিত এ বিজয়ের আনন্দ হতে হবে চিরন্তন। যতদিন বাংলাদেশ থাকবে। যেদিন এ চেতনা হারিয়ে যাবে সেদিন এ আনন্দ-উল্লাস ভিন্ন খাতে প্রবাহিত হবে। এবং স্বাধীনতা ও সার্বভৌমত্ব হবে হুমকির সম্মুখীন। তাই আমাদের মুক্তিযুদ্ধের চেতনার প্রশ্নে থাকতে হবে আপসহীন। এ চেতনা ও মুক্তিযুদ্ধের সঠিক ইতিহাস জানতে হলে জানতে হবে ১৬ ডিসেম্বরের চূড়ান্ত বিজয়ের প্রেক্ষাপট। এই বিজয় তথা স্বাধীনতা কারও দান-অনুদান বা কৃপায় আসেনি। ’৫২-এর ভাষা আন্দোলন থেকে নিয়ে দীর্ঘ সংগ্রামের পথ ধরে আমরা ’৭০-এর নির্বাচনে আসলাম। সফল এই সংগ্রাম থেকে আমরা পদার্পণ করলাম ’৭১-এর স্বাধীনতা যুদ্ধে। এই দীর্ঘ সংগ্রাম ও যুদ্ধ পরিচালিত হয়েছিল বঙ্গবন্ধুর নামে ও নেতৃত্বে। ৭ মার্চের ভাষণ ছিল সফল দীর্ঘ সংগ্রামের সমাপনী ও কৌশলে স্বাধীনতা ঘোষণা এবং একটা জাতিকে যুদ্ধের জন্য প্রস্তুত করার মূলমন্ত্র। এ ভাষণের পরদিন তৎকালীন পূর্ব পাকিস্তান সেনাবাহিনী থেকে পিন্ডিতে ইয়াহিয়া খানের কাছে এই বার্তা পাঠিয়েছিলেন যে, ‘বঙ্গবন্ধু কৌশলে আসলে স্বাধীনতাই ঘোষণা করেছেন’। স্বাধীন বাংলা সরকারের অধীনে, যে স্বাধীনতা যুদ্ধ পরিচালিত হয়েছিল তাও বঙ্গবন্ধুর নামে। স্বাধীন বাংলা সরকারের প্রেসিডেন্ট ছিলেন বঙ্গবন্ধু আর অস্থায়ী প্রেসিডেন্ট ছিলেন সৈয়দ নজরুল ইসলাম। যদি বঙ্গবন্ধুকে প্রেসিডেন্ট না দেখানো হতো যুদ্ধকালীন ভারতের সার্বিক সহযোগিতায় যেমন ঘাটতি দেখা দিত তেমনি বিশ্ব জনমত সৃষ্টিতেও ভিন্ন প্রভাব পড়ত। বঙ্গবন্ধুর নেতৃত্ব ছাড়া ১৬ ডিসেম্বর চূড়ান্ত বিজয় সম্ভব হতো না। যতদিন বাংলাদেশ থাকবে ততদিন আমাদের সঠিক ইতিহাসের ভিত্তিতে মুক্তিযুদ্ধের চেতনাকে শানিত ও সমুন্নত রাখতে হবে। তাহলেই শুধু এ বিজয়ের আনন্দ-উল্লাস হবে যথার্থ। এপ্রিল ১৯৭১ সালে মুক্তিযুদ্ধচলাকালীন ভারতের তৎকালীন সেনাপ্রধান ফিল্ড মার্শাল মানেক শ কে তৎকালীন ভারতের প্রধানমন্ত্রী ইন্দিরা গান্ধী নির্দেশ প্রদান করেছিলেন এই বলে যে, ‘পাকিস্তান সেনাবাহিনীকে পরাজিত করত তৎকালীন পূর্ব পাকিস্তান বর্তমান বাংলাদেশ শত্রু মুক্ত করা।’ মানেক শ খুব বিনয়ের সঙ্গে ইন্দিরা গান্ধীকে বলেছিলেন ‘ইহা সঠিক সময় নয়। এখন আক্রমণ করলে আমরা পরাজিত হব।’ যদি সেদিন মানেক শ ইস্ট পাকিস্তান বর্তমান বাংলাদেশ আক্রমণ করে দখল করতে পারতেন তাহলে আমরা কি আজ যুদ্ধ করে দেশ স্বাধীন করেছি বলতে পারতাম? আমাদের বিজয়ের উল্লাস আনন্দ ও অহঙ্কারে বিরাট ঘাটতি দেখা দিত। ১৬ ডিসেম্বর যৌথ বাহিনীর কাছে গোটা পাকিস্তান বাহিনী আত্মসমর্পণ করেছিল। কিন্তু এর আগে ১০ নভেম্বর আমার নেতৃত্বে পরশুরাম ও চিতলিয়ায় দুটি ঘাঁটিতে পরিচালিত অভিযানে ৭২ জন পাকিস্তানি সৈন্য আত্মসমর্পণ করে। এটি ছিল মুক্তিযোদ্ধাদের কাছে প্রথম একমাত্র আত্মসমর্পণ। সাত শতাধিক সৈন্য নিয়ে তাদের এ ঘাঁটি পরিচালিত হতো। মানেক শ সর্বশেষ ডিসেম্বর ’৭১ এ ইন্দিরা গান্ধীকে সম্মতি দেন এই বলে যে, আক্রমণের জন্য এখন সঠিক সময়। তাই ইন্দিরা গান্ধী ৩ ডিসেম্বর পাকিস্তানের বিরুদ্ধে যুদ্ধ ঘোষণা করেন। অনুলেখক : শফিকুল ইসলাম সোহাগ"
"আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের বলেছেন, জামায়াত এবং বিএনপি একই নীতি ও আদর্শে বিশ্বাসী। পাকিস্তানের সঙ্গে বিএনপির বন্ধুত্ব এখনো অটুট। এখন তারা একেবারে বন্ধুহীন হয়ে পড়বে, এটা এই মুহূর্তে বলছি না। তবে উন্নত গণতান্ত্রিক বিশ্বে বিএনপি ক্রমেই বন্ধুহীন হয়ে পড়ছে। গতকাল দুপুরে ধানমন্ডিতে আওয়ামী লীগ সভানেত্রীর কার্যালয়ে সংবাদ সম্মেলনে সাংবাদিকের প্রশ্নের জবাবে তিনি এ কথা বলেন। ওবায়দুল কাদের বলেন, অন্যায় আর অসত্যের সঙ্গে কেউ থাকে না। বিএনপি অনেক দেশে আওয়ামী লীগের বিরুদ্ধে অভিযোগ করেছে। কই, আওয়ামী লীগ তো লাখ লাখ ডলার দিয়ে লবিস্ট নিয়োগ করতে যায়নি? বিএনপি লাখ লাখ ডলার খরচ করেও মার্কিনিদের সাড়া পাচ্ছে না। অন্যায় আর অসত্যের সঙ্গে কেউ থাকে না। তিনি বলেন, বিএনপি অগণতান্ত্রিক আচরণ করতে থাকবে, আর অন্যরা (বিদেশি রাষ্ট্র) সমর্থন করতে থাকবে— এটা হয় না। মার্কিন যুক্তরাষ্ট্র কি আমাদের কথায় চলে? শেখ হাসিনা সরকারের আন্ডারে নাকি তারা? ওদের নিজস্ব সত্তা আছে। মার্কিন যুক্তরাষ্ট্র কার পক্ষে থাকবে, আর কার পক্ষে থাকবে না— এটা মার্কিন যুক্তরাষ্ট্র ও ওয়াশিংটনের ব্যাপার।জামায়াত-শিবির নিষিদ্ধ করা নিয়ে মার্কিন প্রতিবেদনের ওপর সরকার কোনো পদক্ষেপ নেবে কি না— জানতে চাইলে ওবায়দুল কাদের বলেন, এই বিষয়টা এখন সরকারের এখতিয়ারে নেই। ২৪ দিন বাকি, এই সময় সামনে রেখে আদালত ও তাদের বিষয়ে সিদ্ধান্ত নিতে পারব বলে মনে হচ্ছে না। তিনি বলেন, ‘বিএনপি-জামায়াতের সম্পর্কটা একেবারেই নীতি আদর্শের ব্যাপার। আমরা জাতীয় পার্টির সঙ্গে স্ট্রাটেজিক্যাল অ্যালায়েন্স করেছি। তাদের স্ট্রাটেজিক্যাল অ্যালায়েন্স না। তাদেরটা একেবারেই আদর্শিক জোট। বিএনপি সভা-সমাবেশ ডাকলে ওটার মূল হয়ে যায় জামায়াত।’ উৎসবমুখর পরিবেশের বিষয়ে ওবায়দুল কাদের বলেন, ‘নির্বাচন নিয়ে সব শঙ্কা কেটে যেতে শুরু করেছে। অনুকূল, উৎসবমুখর পরিবেশে ভোট দেওয়ার পরিবেশ দেশে এখন বিরাজ করছে।’ নির্বাচন বানচালের ষড়যন্ত্র থেকে বিএনপি পিছু হটছে কি না— জানতে চাইলে কাদের বলেন, ‘শঙ্কা তো আছে, তবে সেটা হচ্ছে নাশকতা। আমাদের শঙ্কা বিএনপি নাশকতার সহিংসতার পথে যেতে পারে।’ এ সময় আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক আহমদ হোসেন, বি এম মোজাম্মেল হক, বিজ্ঞান ও প্রযুক্তি সম্পাদক আবদুস সবুর, তথ্য ও গবেষণা সম্পাদক আফজাল হোসেন, উপ দফতর সম্পাদক ব্যারিস্টার বিপ্লব বড়ুয়া, কেন্দ্রীয় কার্যনির্বাহী সদস্য এস এম কামাল হোসেন, আনোয়ার হোসেনসহ অন্যরা।"
"ভোট কেন্দ্রের গোপন কক্ষে ভোট দেওয়ার যে বিধান রয়েছে তা যেন কেউ অমান্য না করে সেদিকে সতর্ক দৃষ্টি রাখার নির্দেশনা দিয়েছেন নির্বাচন কমিশনার রফিকুল ইসলাম। গতকাল ভোটগ্রহণ কর্মকর্তাদের প্রশিক্ষকদের এক কর্মশালায় তিনি এসব কথ বলেন। তিনি বলেন, আইন ফলো করলে আমরা প্রশ্নবিদ্ধ হবো না। রফিকুল ইসলাম বলেন, যদি আপনারা কাউকে ব্যালটটা দিয়ে দিলেন, গোপন কক্ষে না গিয়ে সে প্রকাশ্যে ভোট  দিল। সে বলতেই পারে, তার ভোট সে দেবে-প্রকাশ্যে দিক আর গোপনে দিক। এটা আপনারা করতে দেবেন না। আপনাদের প্রশিক্ষণার্থীদেরও বলে দেবেন... এ ধরনের কর্মকাণ্ড বেআইনি, এটি নির্বাচনকে প্রশ্নবিদ্ধ করে। ভোটারকে শনাক্ত করে তবেই তার হাতে ব্যালট দেওয়ার তাগিদ দিয়ে এই নির্বাচন কমিশনার বলেন, যতক্ষণ না আপনি নিশ্চিত হচ্ছেন, ততক্ষণ পর্যন্ত তাকে ভোট দেওয়ার জন্য ব্যালট পেপার ইস্যু করবেন না। রফিকুল ইসলাম বলেন, আপনাদের কাছে ছবিসহ ভোটার তালিকা আছে। আপনারা যদি ঠিকমতো চিহ্নিত করতে পারেন, যদি এজেন্টরা আপনাদের সহায়তা করেন, তাহলে একজনের ভোট আরেকজন দিতে পারবে না। একজন ভোটারের ভোট বেআইনিভাবে অন্য কেউ দিয়ে দিলেও তার যে ভোট দেওয়ার বিধান আইনে আছে- সে কথা মনে করিয়ে দেন এই নির্বাচন কমিশনার। তিনি বলেন, কোনো ভোটার যদি সত্যিকারের ভোটার হয়ে থাকেন, তার ভোট অন্য কেউ দিয়ে থাকলে- তাকে কোনো প্রশ্ন ছাড়াই ভোট দিতে দিন। জাস্ট অ্যালাউ হিম উইদাউট অ্যানি কোশ্চেন। আপনারা যদি আইনটাকে ফলো করেন, তাহলে আমরা প্রশ্নবিদ্ধ হব না।"
"রাজশাহীর বাগমারা উপজেলার তাহেরপুরে আওয়ামী লীগের দুই পক্ষের সংঘর্ষে এক যুবলীগ নেতা নিহত হয়েছেন। শনিবার দুপুরে তাহেরপুর হরিতলা এলাকায় এ সংঘর্ষের ঘটনা ঘটে বলে জানান বাগমারা থানার ওসি নাছিম আহমেদ।স্থানীয় এমপি এনামুল হক ও আওয়ামী লীগের মনোনয়ন বঞ্চিত নেতা তাহেরপুর পৌরসভার মেয়র আবুল কালাম আজাদের সমর্থকদের মধ্যে এ সংঘর্ষে আরও পাঁচজন আহত হয়েছেন। তাদের মধ্যে দুজনকে রাজশাহী মেডিকেল কলেজ হাসপাতালে ভর্তি করা হয়েছে। এ ঘটনায় পুলিশ তিনজন আওয়ামী লীগ নেতা-কর্মীকে আটক করেছে। নিহত যুবলীগ নেতার নাম চঞ্চল চন্দ্র। তিনি তাহেরপুর পৌরসভার হলদারপাড়ার নরেন চন্দ্রের ছেলে। চঞ্চল চন্দ্র পৌরসভা যুবলীগের নির্বাহী কমিটির সদস্য। বিকাল সোয়া ৪টার দিকে রাজশাহী মেডিকেল কলেজ হাসপাতালে চিকিৎসাধীন অবস্থায় মারা যান চঞ্চল। তার পিঠে ধারালো অস্ত্রের আঘাতের চিহ্ন আছে। ওসি নাছিম আহমেদ জানান, বেলা সাড়ে ১০টার দিকে মেয়র আবুল কালাম আজাদের সমর্থকরা জামগ্রাম উচ্চবিদ্যালয়ে গিয়ে সহকারী প্রধান শিক্ষক ও এমপির সমর্থক গুলবার রহমানকে মারপিট করে। পরে পুলিশ গিয়ে তাকে উদ্ধার করে হাসপাতালে নিয়ে যায়। এ ঘটনার জের ধরে বেলা সাড়ে ১১টার দিকে তাহেরপুর হরিতলা এলাকায় দুই পক্ষের মধ্যে সংঘর্ষ হয়। এ সময় উভয়পক্ষের মধ্যে ধাওয়া-পাল্টা ধাওয়ার ঘটনা ঘটে। এতে পাঁচজন আহত হন। পরে অতিরিক্ত পুলিশ গিয়ে পরিস্থিতি নিয়ন্ত্রণে আনে। ওসি আরও জানান, আহতদের মধ্যে এমপির সমর্থক গুলবার ও কাওসার আলী এবং মেয়রের সমর্থক চঞ্চল চন্দ্রকে রাজশাহী মেডিকেল কলেজ হাসপাতালে পাঠানো হয়। হাসপাতালে চিকিৎসাধীন অবস্থায় যুবলীগ নেতা চঞ্চল মারা যান। এ ঘটনায় তাহেরপুর পৌরসভা আওয়ামী লীগের যুগ্ম সাধারণ সম্পাদক ও তাহেরপুর ডিগ্রি কলেজের প্রভাষক মাহাবুর রহমান বিপ্লবসহ তিনজনকে আটক করেছে পুলিশ।"
"একাদশ জাতীয় সংসদ নির্বাচন পর্যবেক্ষণে ১২টি প্রতিনিধি দল পাঠাবে মার্কিন যুক্তরাষ্ট্র। প্রতিটি দলে থাকবেন দুজন করে পর্যবেক্ষক। পাশাপাশি দেশীয় পর্যবেক্ষকদের জন্য অনুদান দেওয়ার কথাও ঘোষণা করেছে যুক্তরাষ্ট্র। ইউএসএইডের মাধ্যমে ১৫ হাজার স্থানীয় পর্যবেক্ষককে এ অনুদান দেওয়া হবে। নির্বাচন নিয়ে বিরোধীদের নানা শঙ্কা, নির্বাচন পর্যবেক্ষণের জন্য ইউরোপীয় ইউনিয়নের প্রতিনিধি দল না পাঠানো এবং ভোট বা এর ফলাফল নিয়ে কোনো মন্তব্য না করার ঘোষণার মধ্যেই মার্কিন যুক্তরাষ্ট্রের পক্ষ  থেকে পর্যবেক্ষক পাঠানোর এ তথ্য এলো।ঢাকাস্থ মার্কিন দূতাবাসের একজন জ্যেষ্ঠ কর্মকর্তার বরাত দিয়ে বার্তা সংস্থা রয়টার্সের এক প্রতিবেদনে বলা হয়েছে, এবারও দেশে সংবিধান অনুযায়ী ক্ষমতাসীন সরকারের  অধীনে নির্বাচন হচ্ছে। প্রধানমন্ত্রী শেখ হাসিনা টানা দুই  মেয়াদে প্রধানমন্ত্রী হিসেবে দায়িত্ব পালন করছেন। দূতাবাসের রাজনীতিবিষয়ক কর্মকর্তা উইলিয়াম ময়েলার বলেছেন, তার দেশ একডজন প্রতিনিধি দল পাঠাবে। প্রতিটি দলে দুজন করে পর্যবেক্ষক থাকবেন, যারা সারা দেশে বিভিন্ন গুরুত্বপূর্ণ স্থানে নির্বাচন পর্যবেক্ষণের কাজ করবেন। একটি অবাধ, সুষ্ঠু ও নিরপেক্ষ নির্বাচন করার জন্য সরকার গুরুত্বারোপ করবে আশা প্রকাশ করে মার্কিন এই কর্মকর্তা বলেন, ‘আমরা একে স্বাগত জানাব এবং নির্বাচনে পর্যবেক্ষকদের জন্য আমরা অনুদান দেব, যারা একটা ইতিবাচক ফলাফল দেখার আশা করছে।’ সম্প্রতি সিটি করপোরেশন নির্বাচনের আগমুহূর্তে ভোটারদের হেনস্তা ও সার্বিক ভীতিকর অবস্থা সৃষ্টির খবরের কথা উল্লেখ করে উইলিয়াম ময়েলার বলেন, ‘আমরা আশা করছি এবারের জাতীয় নির্বাচনে তেমনটি ঘটবে না।’ ময়েলার জানান, ব্যাংককভিত্তিক এশিয়ান নেটওয়ার্ক ফর ফ্রি ইলেকশন্স স্বল্প ও দীর্ঘমেয়াদি ৩০ জন পর্যবেক্ষক পাঠাবে। তিনি আরও জানান, ১৫ হাজার বাংলাদেশি পর্যবেক্ষককে যৌথভাবে অর্থায়ন করবে ইউএস এজেন্সি ফর ইন্টারন্যাশনাল  ডেভেলপমেন্ট, ব্রিটেনের ডিপার্টমেন্ট ফর ইন্টারন্যাশনাল  ডেভেলপমেন্ট ও সুইজারল্যান্ড সরকার। এই ১৫ হাজার স্থানীয় পর্যবেক্ষক এবারের জাতীয় নির্বাচনে সারা দেশে ছড়িয়ে-ছিটিয়ে অবস্থান নেবেন। তবে তাদের পক্ষে সব  কেন্দ্রে যাওয়া সম্ভব হবে না-যোগ করেন ময়েলার।"
"সৌদি যুবরাজ মোহাম্মদ বিন সালমানের সঙ্গে বৈঠক করেছেন ভারতের প্রধানমন্ত্রী নরেন্দ্র মোদি। এ সময় তারা নিরাপত্তা, জ্বালানি ও বিনিয়োগের ক্ষেত্রে দুই দেশের সহযোগিতা নিয়ে আলোচনা করেন। সৌদি সংবাদ সংস্থা স্পার জানিয়েছে, আর্জেন্টিনায় জি-২০ সম্মেলনে অংশ দিতে দুই নেতাই এখন রাজধানী বুয়েন্স আয়ারসে রয়েছেন। সম্মেলনের ফাঁকে মোদির সঙ্গে আলাপে ভারতকে তেল ও পেট্রোলিয়াম পণ্য সরবরাহে নিজেদের প্রস্তুতির কথা জানিয়েছেন মোহাম্মদ বিন সালমান।  রয়টার্স।কানাডায় ২০১৭ সালে ঘৃণাজনিত অপরাধ (হেইট ক্রাইম) ৪৭ শতাংশ বেড়েছে। মূলত মুসলিম, ইহুদি ও কৃষ্ণাঙ্গরা এই অপরাধের লক্ষ্যবস্তু। গত বৃহস্পতিবার কানাডার পরিসংখ্যান সংস্থার প্রকাশিত তথ্য-উপাত্তে এ চিত্র উঠে এসেছে। স্ট্যাটিসটিকস কানাডার প্রতিবেদন অনুযায়ী, মুসলমানদের লক্ষ্য করে ২০১৭ সালে ঘৃণাজনিত অপরাধ গত বছরে দ্বিগুণ হয়েছে। ১৩৯ থেকে বেড়ে ৩৪৯ হয়েছে। কৃষ্ণাঙ্গদের লক্ষ্য করে ঘৃণাজনিত অপরাধ ৫০ শতাংশ বেড়ে ২১৪ থেকে ৩২১ হয়েছে। আর ইহুদিদের বিরুদ্ধে ঘৃণাজনিত অপরাধ ২২১ থেকে বেড়ে ৩৬০ হয়েছে। তবে ঘৃণাজনিত অপরাধ বৃদ্ধির এই ধারা ২০১৮ সালেও অব্যাহত আছে কি না তা জানা যায়নি।ইন্দোনেশিয়ার পশ্চিমাঞ্চলীয় একটি কারাগার থেকে ৯০ জন বন্দী পালিয়ে গেছে বলে জানিয়েছে দেশটির পুলিশ। বৃহস্পতিবার সন্ধ্যায় নামাজের সময় বান্দা আচেহ প্রদেশের ওই কারাগার থেকে এসব বন্দী পালিয়ে যায়। শুক্রবার দেশটির বিচার মন্ত্রণালয় জানিয়েছে, মোট ১১৩ জন বন্দী পালিয়ে গেলেও পরে ২৩ জনকে আটক করা হয়েছে। বাকিদের সন্ধান চলছে। ওই কারাগারের বেশির ভাগ সাজাপ্রাপ্তই মাদক সংক্রান্ত মামলায় কারাভোগ করছিলেন। পালিয়ে যাওয়ার ঘটনা ইন্দোনেশিয়ায় নতুন নয়। গত মে মাসে রিয়াও প্রদেশে গণপ্রার্থনার পর একটি কারাগার থেকে পালিয়েছিল  ৪০০ বন্দী। ২০১৩ সালে সুমাত্রা প্রদেশের রাজধানী মেদান কারাগারে দাঙ্গার পর পালিয়েছিল ২৪০ বন্দী। গতকাল বিচার মন্ত্রণালয়ের মুখপাত্র আদে কুসমান্তো জানিয়েছে, ঘটনার সময় ল্যামবার্গো কারাগারে মোট ৭২৬ জন বন্দী ছিল।"
"দলের চিঠি ছাড়া যারা মনোনয়নপত্র জমা দিয়েছেন আগামী পাঁচ দিনের মধ্যে তাদের মনোনয়নপত্র প্রত্যাহার করতে হবে। যদি তা না করেন তাহলে তাদের জন্য আওয়ামী লীগের দরজা চিরদিনের জন্য বন্ধ করা হবে— এমন হুঁশিয়ারি দিয়েছেন আওয়ামী লীগ সভানেত্রী প্রধানমন্ত্রী শেখ হাসিনা। গত রাতে গণভবনে দলের কয়েকজন কেন্দ্রীয় নেতা সৌজন্য সাক্ষাৎ করতে গেলে দল ও মহাজোটের প্রার্থীর বিরুদ্ধে যারা বিদ্রোহী হয়েছেন তাদের উদ্দেশে এমন হুঁশিয়ারি দেন দলীয় সভানেত্রী শেখ হাসিনা। একইসঙ্গে সারা দেশে ৩০০ আসনে দলীয় বা মহাজোটের প্রার্থীর কী অবস্থা তা লিখিত আকারে জমা দিতে কেন্দ্রীয় পাঁচ নেতাকে বিশেষ দায়িত্ব দেওয়া হয়েছে। ৩০ ডিসেম্বর ভোট গ্রহণের আগে সারা দেশে ৩০ জেলায় নির্বাচনী সফর করবেন প্রধানমন্ত্রী শেখ হাসিনা। এর মধ্যে রয়েছে, ১১ ডিসেম্বর টুঙ্গিপাড়ায় জাতির জনক বঙ্গবন্ধু শেখ মুজিবুর রহমানের সমাধিতে শ্রদ্ধা নিবেদন ও নির্বাচনী সভা। এরুপর ১২ বা ১৩ ডিসেম্বর সিলেট হযরত শাহজালাল ও শাহপরান (রহ.)-এর মাজার জিয়ারত ও জনসভা করবেন শেখ হাসিনা। এ দুটি সফরকে প্রাধান্য দিয়ে ৩০ জেলার নির্বাচনী সফর চূড়ান্ত করা হয়েছে। গণভবনে উপস্থিত একাধিক নেতা বাংলাদেশ প্রতিদিনকে এমন তথ্য নিশ্চিত করেছেন। সূত্র জানান, আগামী দু-তিন দিনের মধ্যেই আওয়ামী লীগের নির্বাচনী ইশতেহার চূড়ান্ত করা হবে।জানা গেছে, গত রাতে গণভবনে যান আওয়ামী লীগের নির্বাচনী ইশতেহার প্রণয়ন কমিটির আহ্বায়ক ড. আবদুর রাজ্জাক, দলের যুগ্মসাধারণ সম্পাদক জাহাঙ্গীর কবির নানক, আবদুর রহমান, সাংগঠনিক সম্পাদক আ ফ ম বাহাউদ্দিন নাছিম, বি এম মোজাম্মেল হক, খালিদ মাহমুদ চৌধুরী, তথ্য ও গবেষণা সম্পাদক আফজাল হোসেন প্রমুখ। এ ছাড়া এ সময় ঢাকা দক্ষিণের মেয়র মোহাম্মদ সাঈদ খোকন উপস্থিত ছিলেন। বৈঠকসূত্র জানান, রাতে গণভবনে অনির্ধারিত বৈঠকে আওয়ামী লীগের নির্বাচনী ইশতেহার প্রণয়ন কমিটির আহ্বায়ক ড. আবদুর রাজ্জাক ইশতেহারের খসড়া তুলে ধরেন। এ সময় আওয়ামী লীগ সভানেত্রী প্রধানমন্ত্রী শেখ হাসিনা বেশকিছু সংশোধনী দেন। তিনি নিজ হাতে লিখে সেগুলো সংযোগ করার নির্দেশ দেন। আগামী দু-তিন দিনের মধ্যেই ইশতেহার চূড়ান্ত করা হবে বলে জাান গেছে। দীর্ঘ সময় তিনি ইশতেহার নিয়ে আলোচনা করেন। এরপর আওয়ামী লীগের মনোনয়নবঞ্চিত যুগ্মসাধারণ সম্পাদক জাহাঙ্গীর কবির নানক ও আবদুর রহমান, সাংগঠনিক সম্পাদক আ ফ ম বাহাউদ্দিন নাছিম, বি এম মোজাম্মেলকে সারা দেশে ৩০০ আসনে আওয়ামী লীগের প্রার্থীর কী অবস্থা সে বিষয়ে আগামী পাঁচ দিনের মধ্যে রিপোর্ট করতে নির্দেশ দেন।একইসঙ্গে যারা দলের মনোনয়ন না পেয়ে বা চিঠি ছাড়াই দল বা মহাজোটের প্রার্থীর বিরুদ্ধে বিদ্রোহী প্রার্থী হয়েছেন, তাদের ৫ ডিসেম্বরের মধ্যে মনোনয়নপত্র প্রত্যাহার করতে নির্দেশ দিতে বলা হয়। যারা দলের নির্দেশনা অমান্য করবেন তাদের আজীবনের জন্য বহিষ্কার করা হবে বলে জানিয়েছেন দলীয় সভানেত্রী শেখ হাসিনা। তিনি হুঁশিয়ারি উচ্চারণ করে বলেছেন, যারা দলের সিদ্ধান্তের বাইরে যাবেন তাদের দরজা চিরদিনের জন্য বন্ধ হয়ে যাবে। তিনি বলেছেন, এবারের নির্বাচন আমাদের জন্য চ্যালেঞ্জের একইসঙ্গে মর্যাদার। কাজেই ঐক্যবদ্ধ হয়ে আওয়ামী লীগকে বিজয়ী হতে হবে।এ ছাড়া সংসদ নির্বাচন সামনে রেখে ১১ ডিসেম্বর থেকে নির্বাচনী সফরে নামছেন আওয়ামী লীগ সভানেত্রী প্রধানমন্ত্রী শেখ হাসিনা। টুঙ্গিপাড়া থেকে শুরু হয়ে খুলনা, বাগেরহাট, নড়াইল, যশোর, পিরোজপুর, রাজশাহী, সিরাজগঞ্জ, টাঙ্গাইল, কুমিল্লা, নাটোর, ব্রাহ্মণবাড়িয়া, ফেনী, চট্টগ্রামসহ ৩০ জেলায় নির্বাচনী জনসভা করবেন তিনি।"
"দশম জাতীয় সংসদ নির্বাচনে অনেকে ভোটাধিকার থেকে বঞ্চিত হয়েছেন। একাদশ জাতীয় সংসদ নির্বাচন অবাধ, সুষ্ঠু ও নিরপেক্ষ হওয়া দরকার। এই নির্বাচন যদি না হয় তবে ভয়াবহ পরিণতি হতে পারে বলে জানিয়েছেন সুশাসনের জন্য নাগরিক (সুজন) সম্পাদক ড. বদিউল আলম মজুমদার। গতকাল রাজধানীর সেগুনবাগিচার একটি রেস্টুরেন্টে ‘জাতীয় নির্বাচন : গুজব সহিংসতা প্রতিরোধে সম্প্রচার মাধ্যমের ভূমিকা’ শীর্ষক গোলটেবিল বৈঠকে তিনি এ মন্তব্য করেন। ‘মিডিয়া মিউজিয়াম অব বাংলাদেশ’-এর প্রেসিডেন্ট ও এসএটিভির অ্যাসাইনমেন্ট এডিটর এম এম বাদশাহর সঞ্চালনায় গোলটেবিল বৈঠকে প্রধান আলোচক কাউন্টার টেররিজম অ্যান্ড ট্রান্সন্যাশনাল ক্রাইম (সিটিটিসি) ইউনিটের প্রধান মনিরুল ইসলাম, জিটিভি ও সারাবাংলা.নেটের সিও ও বার্তা প্রধান সৈয়দ ইশতিয়াক রেজা, ইনডিপেন্ডেন্ট টিভির সিএনই আশীষ সৈকত, এসএটিভির সিএনই ফেরদৌস মামুন, চ্যানেল ২৪-এর বার্তা প্রধান রাহুল রাহা প্রমুখ উপস্থিত ছিলেন। সুজন সম্পাদক বলেন, গণতন্ত্র হচ্ছে ইচ্ছার প্রতিফলন। আমাদের গণতান্ত্রিক ব্যবস্থায় যদি মতামতের প্রতিফলন না ঘটে, আবারও যদি আমাদের তরুণরা ভোটাধিকার বঞ্চিত হয়; তাহলে তারা হাল ছেড়ে দিতে পারে, হতাশ হতে পারে, আস্থা হারিয়ে ফেলতে পারে। তরুণরা যদি আস্থাহীন হয় তবে ভিন্ন পথ বেছে নিতে পারে। যা অত্যন্ত বিপদ, ভয়ানক, কখনো নৃশংসও বটে। তাই আমাদের গণতান্ত্রিক ব্যবস্থা সুসংহত হওয়া, কার্যকর হওয়া এবং গণতান্ত্রিক ব্যবস্থার হাতে সমস্যার সমাধান হওয়া জরুরি। তা না হলে আমাদের ভয়ানক পরিণতি বরণ করতে হতে পারে। সিটিটিসি’র প্রধান মনিরুল ইসলাম বলেন, আসন্ন নির্বাচন, ফলাফল এবং মানুষের মনস্তাত্ত্বিক বিষয় নিয়ে গুজব রটানো কিংবা অপপ্রচার চালানোর আশঙ্কা রয়েছে।"
"বিমানে ত্রুটি দেখা দেওয়ায় আর্জেন্টিনায় শিল্পোন্নত দেশগুলোর জি-২০ সম্মেলনের উদ্বোধনী সেশনে থাকতে পারছেন না জার্মান চ্যান্সেলর অ্যাঙ্গেলা মেরকেল। গত বৃহস্পতিবার উড্ডয়নের ঘণ্টাখানেক পর এয়ারবাস এ৩৪০ এর জরুরি অবতরণের কারণে জার্মান প্রতিনিধি দল সময়মতো বুয়েন্স আয়ার্সে পৌঁছাতে পারছে না। সরকারি ওই বিমানটিতে মেরকেল ছাড়াও জার্মান অর্থমন্ত্রী ওলাফ শুলজ ছিলেন। জার্মানি থেকে আর্জেন্টিনা যেতে এয়ারবাস এ৩৪০ এর ১৫ ঘণ্টা সময় নির্ধারিত ছিল। বিমানটি ওড়ার ঘণ্টাখানেক পরই তাতে কারিগরি সমস্যা দেখা দিলে চালক বাধ্য হয়েই চ্যান্সেলর ও অন্যদের নিয়ে কোলন-বন বিমানবন্দরে অবতরণ করেন। বিমানবন্দর থেকে বাসে করে বনের একটি হোটেলে ফেরার পর সাংবাদিকদের মেরকেল জানান, ‘গুরুতর ত্রুটি দেখা দিয়েছিল। সৌভাগ্যক্রমে আমাদের বিশেষ এই এয়ারক্রাফটে চমৎকার সব ক্রু ও অভিজ্ঞ পাইলট ছিলেন’। অবতরণের আগে এয়ারবাস এ৩৪০ এর চালক যাত্রীদের জানান, ‘বেশকিছু ইলেকট্রনিক ব্যবস্থাপনায় ত্রুটি’ দেখা দেওয়ায় বিমান কোলন-বনে নেমেছে। ওই ত্রুটির কারণে নিরাপত্তা ঝুঁকি ছিল না বলেও আশ্বস্ত করেছিলেন তিনি। বিমানবন্দরে ছুটে আসা প্রকৌশলীরা পরে ত্রুটিগুলো খতিয়ে দেখেন। প্রথমদিকে মেরকেল ও শুলজ বিমানের ভিতরে অপেক্ষা করলেও পরে তাদের সরিয়ে নেওয়া হয়। এয়ারবাস এ৩৪০ এর পরীক্ষা-নিরীক্ষার সময় কাছাকাছি এলাকায় বেশ কয়েকটি ফায়ার ইঞ্জিন মোতায়েন ছিল বলে বিমানটির ভিতরে থাকা এক সাংবাদিক জানিয়েছেন। মেরকেলকে বহনকারী বিমানটির পুরো যোগাযোগ ব্যবস্থাতেই ত্রুটি ধরা পড়ে।"
"প্রধানমন্ত্রী শেখ হাসিনা বলেছেন, কোটা পদ্ধতি বাতিল হলেও প্রতিবন্ধী, সংখ্যালঘু নৃ-গোষ্ঠীসহ অনগ্রসর জনগোষ্ঠীর অধিকার নিশ্চিত করতে তার সরকার বদ্ধপরিকর। এ উদ্দেশ্যে সরকার নীতিমালা প্রণয়ন করেছে। প্রতিবন্ধী, সংখ্যালঘু নৃ-গোষ্ঠী বা অনগ্রসর জাতি তারা যেন যথাযথভাবে চাকরি পায় এবং চাকরিতে তাদের অধিকার নিশ্চিত হয়, নীতিমালায় সে ব্যবস্থা অবশ্যই করা হবে। তিনি উল্লেখ করেন, প্রতিবন্ধীদের জন্য কল্যাণ ফাউন্ডেশন তৈরি এবং যারা খেলাধুলায় সম্পৃক্ত তাদের বিশেষ অলিম্পিকে সম্পৃক্ত করাসহ আরও নানা ধরনের সুযোগ আওয়ামী লীগ সরকারই করে দিয়েছিল। তারা বিদেশ থেকে আমাদের জন্য স্বর্ণ জয় করে আনছে। এর মাধ্যমেই বোঝা যায় তাদের মধ্যে সুপ্ত প্রতিভা রয়েছে তা দেশের কাজেও তারা লাগতে পারে। সরকার প্রতিবন্ধী ব্যক্তির অধিকার ও সুরক্ষা আইন, ২০১৩ এবং নিউরো ডেভেলপমেন্টাল প্রতিবন্ধী সুরক্ষা ট্রাস্ট আইন, ২০১৩ নামে দুটি আইন পাস করেছে। ইতিমধ্যে এর বিধিমালাও প্রণয়ন করা হয়েছে। সরকারের নির্দেশনা হলো, যত স্থাপনা হবে, প্রতিটি জায়গায় প্রতিবন্ধীদের যাতায়াতের এবং অন্যান্য সুযোগ-সুবিধা থাকতে হবে। বিশেষ টয়লেটের ব্যবস্থাসহ শিক্ষাপ্রতিষ্ঠান ও অন্যসব স্থানে তাদের জন্য যেন সুযোগ-সুবিধা থাকে সেই নির্দেশনাও দেওয়া আছে। প্রধানমন্ত্রী উল্লেখ করেন দুই ঈদ, বাংলা ও ইংরেজি নববর্ষ এবং বড়দিন উপলক্ষে তিনি যে শুভেচ্ছা কার্ড পাঠান তা এই প্রতিবন্ধীদের আঁকা ছবি দিয়েই করা হয়। ১৬ লাখের বেশি প্রতিবন্ধীকে সরকারের পক্ষ থেকে ভাতা দেওয়া হচ্ছে, প্রতিবন্ধী শিক্ষার্থীদের জন্যও বিশেষ ভাতার ব্যবস্থা করা হয়েছে। প্রাথমিক স্তরে ৭০০ টাকা করে, মাধ্যমিক স্তরে ৭৫০, উচ্চমাধ্যমিক স্তরে ৮৫০ ও উচ্চ স্তরে যারা পড়াশোনা করছেন তারা ১ হাজার ২০০ টাকা করে ভাতা পাচ্ছেন। প্রতিবন্ধীরা আমাদের কারোর সন্তান কারোর ভাই-বোন, কারোর স্বজন। তাদের প্রতি জাতির বিশেষ দায়িত্ব রয়েছে। এ ব্যাপারে যে সরকার সচেতন তা স্পষ্ট হয়েছে প্রধানমন্ত্রীর বক্তব্যে। আমরা আশা করব, প্রতিবন্ধী ও দেশের পিছিয়ে পড়া অংশকে এগিয়ে নিতে সরকার আরও পদক্ষেপ নেবে। বিশেষ করে মুক্তিযোদ্ধা ও তাদের স্বজনদের প্রতি সরকারের পৃষ্ঠপোষকতা অব্যাহত থাকবে এমনটিও প্রত্যাশিত।"
"সৌদি সাংবাদিক জামাল খাশোগি হত্যাকাণ্ডে জড়িত থাকার অভিযোগে ১৭ সৌদি নাগরিকের ওপর নিষেধাজ্ঞা জারি করেছে কানাডা। এক বিবৃতিতে দেশটির পররাষ্ট্রমন্ত্রী ক্রিস্টিয়া ফ্রিল্যান্ড বলেন, খাশোগি হত্যাকাণ্ড মূলত বাকস্বাধীনতার ওপরই আঘাত। কানাডা এর সুষ্ঠু তদন্ত চায়।খাশোগি হত্যার ঘটনায় শুরু থেকেই আন্তর্জাতিক চাপের মুখে রয়েছে সৌদি আরব। এ ঘটনাকে কেন্দ্র করে ডেনমার্ক সৌদি আরবে অস্ত্র রফতানি বন্ধের ঘোষণা দিয়েছে। সৌদি আরবে অস্ত্র রফতানির জন্য লাইসেন্স ইস্যু করা বন্ধ রেখেছে জার্মানি। ১৯ নভেম্বর ১৮ জন সৌদি নাগরিকের ওপর নিষেধাজ্ঞা জারি করে দেশটি। কয়েকদিনের মধ্যে ওই সৌদি নাগরিকদের ওপর ভ্রমণ নিষেধাজ্ঞা আরোপ করে ফ্রান্স।বৃহস্পতিবার ১৭ সৌদি নাগরিকের ওপর নিষেধাজ্ঞা জারি করে কানাডা জানায়, তাদের ধারণা তারা খাশোগি হত্যাকাণ্ডের সঙ্গে জড়িত ছিল। তাদের অবশ্যই বিচারের আওতায় আনতে হবে। বিভিন্ন সংবাদমাধ্যমে বারবার সৌদি যুবরাজের প্রতি ইঙ্গিত করা হলেও কানাডার নিষেধাজ্ঞার তালিকায় নেই তিনি। ৫৯ বছর বয়সী খাশোগি এক সময় সৌদি রাজপরিবারের ঘনিষ্ঠ ব্যক্তি থাকলেও সাম্প্রতিক সময় সৌদি যুবরাজের কঠোর সমালোচকে পরিণত হন। গ্রেফতার এড়াতে দুই বছর আগে যুক্তরাষ্ট্রে স্বেচ্ছা নির্বাচনে চলে যান খাশোগি।"
"মুক্তিযুদ্ধের বছরটিতে পঞ্চম শ্রেণিতেই থেকে যাই আমি। বাড়ি থেকে প্রতিদিন রেলস্টেশন পার হয়ে স্কুলে যেতে হতো। স্কুলে আসা-যাওয়ার পথে কখনো পাকিস্তানি হানাদার বাহিনীর ট্রেন দেখতাম। ট্রেনের জানালা বরাবর দুই পাশে রাইফেল-মেশিনগান ইত্যাদি তাক করে রাখত তারা। সাধারণ মানুষ, পথচারী সবাই সুনসান স্তব্ধতায় আতঙ্কগ্রস্ত। তবু জীবিকার সন্ধানে মানুষকে বের হতে হতো। নিত্যপ্রয়োজনীয় মুদিখানায় যেতে হতো। গ্রাম বাংলার মানুষের হাটে গিয়ে পণ্য বিনিময় করে জীবন ধারণই ছিল প্রধান কাজ। যেমন ধান, চাল বিক্রি করে লবণ বা কেরোসিন নিয়ে আসা। ’৭১ সালে যতদূর মনে পড়ে ধান, চালের দাম খুব বেশি বৃদ্ধি পায়নি। তখনো আমাদের ভাটি বাংলার পূর্বপুরুষরা নিজেদের জমিতে উৎপাদিত ধান, পাট বিক্রি করেই সারা বছরের পারিবারিক চাহিদা মেটাতেন। তাদের জীবিকার অন্যতম প্রধান অনুষঙ্গ কৃষিজ পণ্য। শতভাগ সততা আর কায়িক শ্রমের বিনিময়ে অর্জিত শস্যসম্পদই তাদের কাছে আত্মতুষ্টির সবচেয়ে বড় নিয়ামক।আজও মনে পড়ে সে সময় এক মণ ধানের সমপরিমাণ মূল্যের টাকা মার কাছ থেকে নিয়ে যাই। মাকে বললাম, কিশোরগঞ্জ শহরে গিয়ে একটি ভালো কলম কিনে আনব। মা বললেন, কলমের জন্য কিশোরগঞ্জে যাওয়ার দরকার কী? তোমার বাবা শুনলে রাগ করবেন। তথাপি অনেকটা বায়না ধরে কদিন পর ট্রেনে চড়ে কিশোরগঞ্জ শহরে যাই। ট্রেনে মাত্র পঁয়ত্রিশ মিনিটের পথ। সঙ্গে আরও দু-এক জন ছিলেন। তখন শহরের কেন্দ্রস্থলে অবস্থিত ‘পেন হসপিটাল’ নামে একটি ছোট্ট দোকান। তখনকার দিনে যাবতীয় কলম মেরামত করার দোকান সেটি। তারা কলম বিক্রিও করত। পাশেই ‘খেলাঘর’ নামে বেশ বড় একটি ডিপার্টমেন্ট স্টোর। মনে পড়ছে সেই ডিপার্টমেন্ট স্টোর থেকেই কলমটি কিনি। দাম ১১ টাকা। লাল-কালো রঙের কলম। নাম ‘ইয়থ’। দোয়াত থেকে কলম চুবিয়ে সংযুক্ত ড্রপার দিয়ে কালি নেওয়া যেত। তখনো ফাউন্টেন পেনে পৃথক ড্রপার দিয়ে কালি প্রবেশ করানো হতো। এদিক থেকে সেটি ছিল আধুনিক।২০ টাকার মতো পুঁজি নিয়ে জীবনে প্রথম মহকুমা শহরে যাই। কলম কিনে অনেক টাকাই অবশিষ্ট থেকে যায়। মনে হয় কিছু খাবার ও দু-একটা খাতা-পত্রও নিয়ে এসেছিলাম। পরদিন সকালে বাবা কলমটি হাতে নিয়ে দেখলেন। বললেন, ‘তোমার কি এত দামি কলম দিয়ে লেখার বয়স হয়েছে? এখন তো শ্লে­ট-পেনসিলে লেখার সময়।’ বাবা খুব বেশি খুশি হতে পারেননি। কারণ, কলমটি আমি স্কুলে নিয়ে গেলেই হয় হারাব না হয় ভেঙে ফেলব। তা ছাড়া সে সময় স্টিলবডির রিফিলযুক্ত ছোট ছোট কলম পাওয়া যেত। দাম ১ টাকা। ভালো লেখা হতো। এমনকি পুনঃ রিফিল করানো যেত। আমরা বলতাম লোহার কলম। শিশুদের জন্য কলমগুলো ভালো ছিল। কোথাও পড়লে বা ইচ্ছা করলেও নষ্ট করা যেত না। মনে পড়ে স্কুলে কলমটি খুব সাবধানে দু-চার দিন নিয়ে গিয়েছিলাম। তবে কারও হাতে দিইনি। পকেটে ঝুলিয়ে রাখলেও সব সময় চোখে চোখে ছিল কলমটি। কিন্তু দুর্ভাগ্য! অতি সতর্কতার কারণে মাত্র কদিন পরই কলমটি হঠাৎ হাত থেকে পড়ে গিয়ে সামান্য ফেটে যায়। যেন বাবার ভাবনাই যথার্থ হলো। তবে এ আঁচড়টি তেমন দৃশ্যমান ছিল না। তথাপি দীর্ঘদিন এটি আমি গোপন রেখেছিলাম। কেননা, বাবা শুনলে ভীষণ খেপে যাবেন। বাবা এমনিতেই রাগী মানুষ ছিলেন। মা বলতেন, ‘এত টাকা দিয়ে যখন কলম নিয়েছ। এখন জোরে জোরে পড়তে হবে। তোমার বাবা শুনলে খুশি থাকবেন।’ইতিমধ্যে দেশ স্বাধীন হলো। চারদিকে সাজসাজ রব। সশস্ত্র মুক্তিযোদ্ধারা দিবালোকে জনতার কাতারে এসে একাত্ম হচ্ছেন। স্বাধীন বাংলা বেতারের দেশাত্মবোধক গান বাতাসে ভেসে আসছে। জয় বাংলা, জয় বঙ্গবন্ধু স্লোাগানে মুখর গ্রামের জনপদ। আমার ক্লাসের সবাই অটোপ্রমোশন নিয়ে হাইস্কুলে উঠে যায়। কিন্তু আমি অটোপ্রমোশন নিইনি। থেকে গেলাম একই শ্রেণিতে। বাবা বললেন, পরীক্ষা পাস করে ওঠাই ভালো। সারা বছর পড়ালেখা না করে ক্লাস ডিঙিয়ে কী হবে? আমি তাই করলাম। পঞ্চম শ্রেণিতে দুই বছর। প্রাথমিক বিদ্যালয়টি যেন আমাকে পেছন থেকে টেনে ধরেছে। যদিও বিখ্যাত আদু ভাইয়ের গল্পটি তখনো পড়া হয়নি। প্রাইমারি স্কুল বলছে ওই বড় ঘরে তোকে ‘যেতে নাহি দেব’। অর্থাৎ, একই ক্যাম্পাসে প্রাথমিক বিদ্যালয়ের ভবনটির একেবারে সংলগ্ন উত্তর-দক্ষিণে লম্বা টিনশেডটিতেই ষষ্ঠ, সপ্তম ও অষ্টম শ্রেণির ক্লাস হতো। আজও গ্রামের বাড়িতে যাওয়ার সময় গাড়ির গ্লøাস নামিয়ে ওই ভবনটির দিকে দীর্ঘ নিঃশ্বাস ফেলে তাকাই। আহা! কি কৈশোর! কি নস্টালজিক শৈশব!তবে কর্মজীবনে এসে কলম ব্যবহার করতে গিয়ে কাউকে বিব্রত বা বিড়ম্বনায় পড়তে হয়েছে এমনও দেখেছি। জেলা সফরে গিয়ে সরকারের একজন ঊর্ধ্বতন কর্মকর্তা সবকিছু খুঁটিনাটি দেখছেন। অফিসকক্ষ, সভাকক্ষ, পরিষ্কার-পরিচ্ছন্নতা, পারিপার্শ্বিক অবস্থা, নিরাপত্তামূলক ব্যবস্থা, দাফতরিক কাজের মান, নথি ব্যবস্থাপনা ইত্যাদি। তার দৃষ্টি এবার অধস্তনদের পোশাকের প্রতি। তিনি দেখলেন, তাকে অভ্যর্থনা জানাতে আসা প্রায় সবাই রুচিসম্মত, মানানসই পোশাক পরিধান করেই দাঁড়িয়েছেন। করমর্দন করে করে ভাবগাম্ভীর্যপূর্ণ পরিবেশে ধীর পদক্ষেপে তিনি এগিয়ে যাচ্ছেন। সবাই একে একে হাতে হাত রেখে নিজের পরিচয় দিচ্ছেন। আকস্মিক বিপত্তি ঘটল একজন অতিরিক্ত জেলাপ্রশাসকের বেলায়। তার পরিহিত প্যান্ট-শার্ট-টাই বেশ চমৎকার। শুধু পকেটে রাখা কলমটি ছিল খুবই নিম্নমানের দুই টাকার একটি বলপয়েন্ট কলম। বড় কর্মকর্তা নিজেই পকেট থেকে টান দিয়ে কলমটি ছুড়ে ফেলে দিয়ে বললেন, ‘এমন পোশাকের সঙ্গে এটি যায় না। মনে রাখবেন, কলম সবসময় লেখার জন্য নয়, এটি একটি অলঙ্কার এবং আভিজাত্যের প্রতীক। এ কারণেই দুনিয়ার অনেক মানুষ সোনার কলম ব্যবহার করেন।’আশ্চর্য! এখনো স্পষ্ট মনে আছে, ১৯৭৩ সালে চাতল বাগহাটা হাইস্কুলে ভর্তি হওয়া অবধি আমার সামান্য ফেটে যাওয়া ‘ইয়থ’ কলমটি সঙ্গেই ছিল। অন্য সবকিছুতে সামান্য পিছিয়ে থাকলেও দামি কলম নিয়ে আমি স্কুলে বেশ অগ্রসরমান ছিলাম। আজ তাই মনে হয়। দীর্ঘ অতিক্রান্ত চাকরি জীবনে বাহারি রঙের অনেক মূল্যের শত শত দেশি-বিদেশি কলমের সঙ্গে আমার পরিচয় হয়েছে। যেমন পাইলট, পার্কার, ক্রস, রস্ট্রাম, হিরু, শেফার ইত্যাদি কোম্পানির কলম। আবার কখনো উপহার পাওয়া অসংখ্য মূল্যবান কলম, অগণিত ব্র্যান্ডের দৃষ্টিকাড়া কলম, প্রিয়জনকে উপহার দেওয়া-নেওয়া এসব চলেছে নিত্যদিনের মতো। তবু প্রথম কৈশোরের ছোঁয়ায় একান্ত নিজের পছন্দের অতিউৎসাহে কেনা ‘ইয়থ’ কলমটিকে আজও ভুলে থাকতে পারিনি।লেখক : গল্পকার ও গবেষক"
"গত বছর সারা বিশ্বে ৮৭ হাজার মহিলা খুন হয়েছেন গৃহবিবাদে। এর অধিকাংশই খুন হন স্বামী, বয়ফ্রেন্ড অথবা ঘনিষ্ঠদের হাতে। ইউএন অফিস অন ড্রাগ অ্যান্ড ক্রাইম চাঞ্চল্যকর এ তথ্য প্রকাশ করেছে। ‘নারী ও যুবতী খুন জখমের বিশ্ব প্রতিবেদন’ শিরোনামে উদ্বেগজনক এ তথ্য গত রবিবার প্রকাশ করা হয়েছে। দিনটি ছিল ‘নারী নির্যাতন নির্মূলের আন্তর্জাতিক দিবস’। এই গবেষণা রিপোর্টে দেখা গেছে, গত বছর সবচেয়ে বেশি নারী খুন হয়েছেন আপনজনের হাতে। এরমধ্যে যৌতুকের জন্যও হত্যার ঘটনা ঘটেছে। পরকীয়ায় লিপ্তদেরও স্বামী অথবা পরিবারের সদস্যরা হত্যা করেন। প্রকাশিত তথ্য অনুযায়ী, গত বছর গড়ে প্রতি ঘণ্টায় ৬ নারী খুন হয়েছেন আপনজনের হাতে। জাতিসংঘ মহাসচিব অ্যান্তোনিও গুতেরেজ এ সংবাদে গভীর উদ্বেগ প্রকাশ করেছেন। ওই গবেষণা জরিপে আরও উদঘাটিত হয়েছে যে, পারিবারিক সহিংসতার শিকারদের ৮২% হলেন নারী এবং অবশিষ্ট ১৮% পুরুষ। ২০১২ সালে খুন হন ৪৮ হাজার মহিলা। গত বছর নিহতদের মধ্যে সবচেয়ে বেশি এশিয়ায় ২০ হাজার। এরপর অফ্রিকা ১৯ হাজার, নর্থ এবং সাউথ আমেরিকা ৮ হাজার, ইউরোপ ৩ হাজার, ওসেনিয়ায় ৩০০ জন খুন হয়েছেন পরিবারের পুরুষ সদস্যের হাতে। এনআরবি"
প্রধানমন্ত্রীর কার্যালয়ের বাজেট কমানোর পর শ্রীলঙ্কার পার্লামেন্ট এবার মন্ত্রীদের বেতন ও ভ্রমণ ভাতা কমানোর একটি প্রস্তাবে সায় দিতে যাচ্ছে। বরখাস্ত প্রধানমন্ত্রী রনিল বিক্রমসিংহের সমর্থকরা সংখ্যাগরিষ্ঠ হওয়ায় শুক্রবার পার্লামেন্টে ওঠার পর সহজেই এটি পাস হবে বলে ধারণা করা হচ্ছে। বর্তমান প্রধানমন্ত্রী মাহিন্দা রাজাপক্ষের অনুসারীরা বৃহস্পতিবারের মতো এদিনের ভোটও বয়কটের ঘোষণা দিয়েছেন। বেতন ও ভ্রমণ খরচ কমানোর এ পদক্ষেপ প্রেসিডেন্ট মাইথ্রিপালা সিরিসেনার নিয়োগ দেওয়া বিতর্কিত সরকারের ওপর কী ধরনের প্রভাব ফেলবে তা নিশ্চিত হওয়া যায়নি। ক্ষমতা নিয়ে রেষারেষির একপর্যায়ে গত মাসে ইউনাইটেড ন্যাশনাল পার্টির (ইউএনপি) বিক্রমসিংহকে প্রধানমন্ত্রীর পদ থেকে বরখাস্ত করে সাবেক প্রেসিডেন্ট রাজাপক্ষেকে ওই পদে বসান সিরিসেনা। তার এ পদক্ষেপ দ্বীপ দেশটির রাজনীতিতে নতুন সংকট সৃষ্টি করে। সিরিসেনা পরে পার্লামেন্ট ভেঙে দিয়ে নতুন নির্বাচনের ঘোষণা দিলেও বিরোধীরা আদালতে গেলে ওই পদক্ষেপ আটকে যায়। পার্লামেন্ট পরে দুই দফায় রাজাপক্ষের বিরুদ্ধে অনাস্থা জানালেও তিনি পদত্যাগ করতে রাজি হননি। বৃহস্পতিবার বিক্রমসিংহ সমর্থিতরা নতুন প্রধানমন্ত্রীর ক্ষমতা কমাতে তার কার্যালয়ের বাজেট নিয়ন্ত্রণে প্রস্তাব আনেন। রাজাপক্ষেপন্থি সংসদ সদস্যরা বয়কট করলে ২২৫ সদস্যের পার্লামেন্টে প্রস্তাবটি ১২৩-০ ভোটে পাস হয়। তারই ধারাবাহিকতায় শুক্রবার মন্ত্রীদের বেতন ও ভ্রমণ খরচ কমানোর প্রস্তাবটি আনা হচ্ছে। রাজাপক্ষের অনুগতরা পার্লামেন্টে উত্থাপিত এসব প্রস্তাবকে অবৈধ হিসেবে আখ্যা দিয়েছেন। প্রেসিডেন্টের পদক্ষেপগুলোর আইনি পর্যালোচনা চলায় পার্লামেন্টে এখন এ ধরনের প্রস্তাব উঠতে পারে না বলেও ভাষ্য তাদের। পার্লামেন্টের স্পিকার নিরপেক্ষতা বজায় রাখতে পারছেন না বলেও অভিযোগ করছেন রাজাপক্ষের সমর্থক সংসদ সদস্যরা। —রয়টার্স
"জলবায়ু পরিবর্তন রোধে অস্ট্রেলিয়া সরকারকে পর্যাপ্ত ব্যবস্থা গ্রহণে বাধ্য করতে এবার দেশটির স্কুলশিক্ষার্থীরা রাস্তায় নেমে আন্দোলন শুরু করেছে। তাদের দাবি, অস্ট্রেলিয়া সরকারের জলবায়ু নীতি ‘অপর্যাপ্ত’। শুক্রবার দেশজুড়ে শিক্ষার্থীরা স্কুলে না গিয়ে ওই বিক্ষোভকে সমর্থন দিয়েছে। সরকারের জলবায়ু নীতির প্রতিবাদ করতে আগে থেকেই এই কার্যক্রম ঘোষণা করে সব শিক্ষার্থীকে এতে অংশ নেওয়ার আহ্বান জানিয়েছিল আয়োজকরা।গত সোমবার পার্লামেন্টে আন্দোলনের সমালোচনা করে প্রধানমন্ত্রী স্কট মরিসন বলেছিলেন, আমরা চাই স্কুলগুলোতে বিক্ষোভ কম আর লেখাপড়া আরও বেশি করে হোক। গতকাল সড়কে নেমে বিক্ষোভ করা শিক্ষার্থীদের অনেকেই বলেন, প্রধানমন্ত্রীর সমালোচনা তাদের প্রতিবাদে নামার ইচ্ছাকে আরও দৃঢ় করেছে। বিক্ষোভরত এক শিক্ষার্থী বলেন, রাজনীতিবিদরা যে সিদ্ধান্ত নিয়েছে তার পরিণতি ভবিষ্যতে আমাকেও ভুগতে হবে। সুইডেনের ১৫ বছরের কিশোরী গ্রেটা থানবার্গ তাদের এ আন্দোলন শুরুতে অনুপ্রেরণা জুগিয়েছে বলে জানান আয়োজকরা। ১৫ বছরের গ্রেটা থানবার্গ সুইডেনেও একই আন্দোলন করছে। ২০১৫ সালে প্যারিস জলবায়ু চুক্তির সময় অস্ট্রেলিয়া ২০৩০ সালের মধ্যে তাদের কার্বন ডাইঅক্সাইড নিঃসরণ ২০০৫ সালের তুলনায় ২৬ থেকে ২৮ শতাংশ কমিয়ে আনার প্রতিশ্রুতি দিয়েছিল। এ সপ্তাহের শুরুতে জাতিসংঘের এক প্রতিবেদনে বলা হয়, অস্ট্রেলিয়াসহ বেশির ভাগ দেশ তাদের প্রতিশ্রুতি অনুযায়ী কার্বন নিঃসরণ কমাতে ব্যর্থ হয়েছে। ‘ইমিশন গ্রাপ রিপোর্ট’ অনুযায়ী অস্ট্রেলিয়া গত বছর থেকে জলবায়ু পরিবর্তন রোধে নিজেদের জলবায়ু কৌশলে ‘কোনো পরিবর্তনই আনেনি’। অস্ট্রেলিয়ার প্রতিটি অঙ্গরাজ্যের রাজধানীতে এবং ২০টির বেশি আঞ্চলিক শহরে ‘স্কুল স্ট্রাইক ফর ক্লাইমেট’ নামে এ বিক্ষোভ হয়েছে। মিলু অ্যালব্রেক ও হ্যারিয়েট ও’শিয়া ক্যারি নামে ভিক্টোরিয়া অঙ্গরাজ্যের ১৪ বছরের দুই কিশোরী এ আন্দোলন শুরু করে। হ্যারিয়েট বলেন, জলবায়ু পরিবর্তন রোধে জরুরি ব্যবস্থা গ্রহণের বিষয়টি এমন কিছু যা নিয়ে দীর্ঘমেয়াদের জন্য আমাদের ভাবতে হবে।"
"বিশ্বের অন্যান্য দেশের মতো বাংলাদেশেও প্রতি বছর ১ ডিসেম্বর বিশ্ব এইডস দিবস পালিত হয়। ১৯৮৮ সাল থেকে দেশে দেশে এ দিবসটি পালিত হয়ে আসছে। উদ্দেশ্য এই রোগ সম্পর্কে জানা এবং এর প্রতিরোধে যথাযথ ব্যবস্থা গ্রহণ করা। পৃথিবীতে প্রায় ৪ কোটি মানুষ শরীরে এইডসের জীবাণু বহন করে চলেছেন এবং একে নিয়েই বেঁচে আছেন, কিন্তু তার মধ্যে প্রায় ১ কোটি লোকের কোনো ধারণাই নেই যে, তাঁদের শরীরে এই ঘাতক ভাইরাসটি রয়েছে। তাই ২০১৮ সালের প্রতিপাদ্য ‘আপনার এইডস সম্পর্কে জানুন’। এইচআইভি ও এইডস কী? এইচআইভি মানে হচ্ছে হিউম্যান ইমিউনো ডেফিসিয়েনসি ভাইরাস। আর এইডস একটি মাত্র রোগ নয়, এর পূর্ণনাম হলো অ্যাকোয়ার্ড ইমিউনো ডেফিসিয়েনসি সিন্ড্রোম, যার অর্থ ‘অর্জিত রোগ প্রতিরোধ ক্ষমতার ঘাটতির লক্ষণসমুহ’। এইচআইভি এমন এক ভাইরাস, যা মানবদেহের রোগ প্রতিরোধ ক্ষমতাকে ধীরে ধীরে ধ্বংস করে দেয়। ফলে যে কোনো সামান্য রোগও ভয়াবহ আকার ধারণ করতে পারে। আবার কিছু কিছু রোগ যেমন মুখের ছত্রাক, নিউমোনিয়া, যক্ষ্মা, ডায়রিয়া ইত্যাদি ঘন ঘন হতে পারে যা যথাযথ চিকিৎসায়ও নিরাময় করা সম্ভব হয় না।এইডসের লক্ষণ : প্রকৃতপক্ষে এইডসের কোনো সুনির্দিষ্ট লক্ষণ নেই। দেশ ও স্থানভেদে এইডসের লক্ষণের পার্থক্য দেখা যায়। এইডসের কিছু সাধারণ লক্ষণ যেমন অনেকদিন বা বার বার জ্বর হয় কিন্তু কোনো সুনির্দিষ্ট কারণ খুঁজে পাওয়া যায় না, অতিরিক্ত অবসাদ, শরীরের ওজন দ্রুত হ্রাস পাওয়া, লিম্ফগ্রন্থি ফুলে ওঠা, শুকনো কাশি, শ্বাসকষ্ট, হাড়ের জয়েন্টগুলো ফুলে থাকা, ঘন ঘন বিভিন্ন রোগে আক্রান্ত হওয়া যেমন যক্ষ্মা, নিউমোনিয়া, প্রস্রাবের প্রদাহ। এ ছাড়া দীর্ঘদিন ডায়রিয়ার সমস্যা যা স্বাভাবিক চিকিৎসায় কোনোক্রমেই ভালো হয় না, দৃষ্টিশক্তির প্রখরতা কমে যাওয়া, তীব্র মাথাব্যথা ইত্যাদি। তবে কারও মধ্যে এসব লক্ষণ দেখা দিলেই তার এইডস হয়েছে বলে নিশ্চিত হওয়া যাবে না কিন্তু ঝুঁকিপূর্ণ ব্যক্তিদের মনে রাখতে হবে, এসব লক্ষণ দেখা দিলেই বিলম্ব না করে ডাক্তারের শরণাপন্ন হওয়া উচিত।এইচআইভি কীভাবে ছড়ায় এবং কারা ঝুঁকিপূর্ণ : অসচেতনতা, সঠিক দৃষ্টিভঙ্গির অভাব, সুস্থ জীবনের অনুশীলন না করাটাই এ রোগের প্রধান ঝুঁকি। সুনির্দিষ্টভাবে যেসব উপায়ে এইচআইভি ছড়াতে পারে তা হলো ১. এইচআইভি বা এইডস আক্রান্ত রোগীর রক্ত বা রক্তজাত পদার্থ অন্য কোনো ব্যক্তির দেহে পরিসঞ্চালন করলে। ২. আক্রান্ত ব্যক্তি কর্তৃক ব্যবহৃত টুথব্রাশ, সুচ, সিরিঞ্জ, ছুরি, ব্লোড বা ডাক্তারি কাঁচি সম্পূর্ণ জীবাণুমুক্ত না করে অন্য কোনো ব্যক্তি ব্যবহার করলে। ৩. আক্রান্ত ব্যক্তির অঙ্গ অন্য ব্যক্তির দেহে প্রতিস্থাপন করলে। ৪. এইচআইভি বা এইডস আক্রান্ত মায়ের মাধ্যমে (গর্ভাবস্থায়, প্রসবকালে বা সন্তানের মায়ের দুধ পানকালে)। ৫. অনৈতিক ও অনিরাপদ বা কনডম ছাড়া যৌনমিলন করলে। সমকামী, বহুগামী ব্যক্তি এবং বাণিজ্যিক ও ভাসমান যৌনকর্মীর সঙ্গে অরক্ষিত যৌনমিলনের মাধ্যমে। ৬. যুবসমাজের মধ্যে নেশার আধিক্য এবং একই সিরিঞ্জের মাধ্যমে বার বার মাদকদ্রব্য গ্রহণ। ৭. এইচআইভি আক্রান্ত বিভিন্ন দেশের সঙ্গে নিবিড় ভৌগোলিক অবস্থান, দীর্ঘ সীমান্ত এলাকা এবং এভাবেই বিভিন্ন দেশে আসা-যাওয়ায় উপরোক্ত উপায়ে এইচআইভি ছড়ানোর সম্ভাবনা থাকে। শ্রমিক অভিবাসন ও মানব পাচারের ফলে এইডস আক্রান্ত জনগণের দেশে গমনাগমন এ রোগের ঝুঁকি বাড়ায়। ৮. সর্বোপরি এইচআইভি সম্পর্কে সচেতনতা ও তথ্যের অভাবে রোগটি ছড়ানোর ঝুঁকি থাকে।মনে রাখতে হবে, কোনো লক্ষণ প্রকাশ না করেও এ ভাইরাস শরীরে বছরের পর বছর সুপ্ত অবস্থায় থাকতে পারে এবং এ সময় অন্যকেও সংক্রমিত করতে পারে। কারও শরীরে এইচআইভি আছে কিনা তা বাইরে থেকে অনেক সময় বোঝা যায় না। শুধু সন্দেহ হলে রক্ত পরীক্ষার মাধ্যমে এ ভাইরাসের সংক্রমণ সম্পর্কে নিশ্চিত হওয়া যায়। তাই দেখা যায় অনেকে নিজের অজান্তেই এ ভাইরাস বহন করে চলেছেন এবং রোগে আক্রান্ত হচ্ছেন।এইচআইভি কীভাবে ছড়ায় না : কিছু কিছু বিষয়ে অনেকের মধ্যে বিভ্রান্তি থাকে এইডসের বিস্তার নিয়ে। যেসব ক্ষেত্রে এইচআইভি ছড়ানোর সম্ভাবনা একেবারেই নেই, তা হলো* বায়ু, পানি, খাদ্য, মশা, মাছি বা পোকামাকড়ের কামড়ে।* এইডস রোগীর ছোঁয়ায় বা স্পর্শে, হাঁচি, কাশি, থুথু বা শ্বাস-প্রশ্বাসের মাধ্যমে, করমর্দন, একই ঘরে বসবাস, মেলামেশা, চলাফেরা ও খেলাধুলা করলে।* আক্রান্ত ব্যক্তির ব্যবহৃত পায়খানা, বাথরুম, বেসিন, থালাবাসন, গ্লøাস, বিছানা, বালিশ ইত্যাদি ব্যবহার করলে।* এইডস রোগীর চিকিৎসায় কর্তব্যরত চিকিৎসক, নার্স ও অন্য স্বাস্থ্যকর্মীরাও ঝুঁকিমুক্ত।* হাসপাতালে এইডস আক্রান্ত ভর্তি রোগীর আশপাশে অন্য রোগীদের ছড়ানোর ঝুঁকি নেই।এইচআইভি প্রতিরোধে করণীয় : একবার আক্রান্ত হয়ে গেলে এর থেকে নিস্তার পাওয়া অত্যন্ত দুরূহ। তাই এইচআইভি সংক্রমণের উপায়গুলো জেনে এর প্রতিরোধই সবচেয়ে গুরুত্বপূর্ণ। এইডস প্রতিরোধে যেসব ব্যবস্থা গ্রহণ করা যায় তা হলো ১. প্রয়োজনে অন্যের রক্ত গ্রহণের আগে রক্তদাতার রক্তে এইচআইভি আছে কিনা পরীক্ষা করে নেওয়া। ২. অঙ্গ প্রতিস্থাপনের ক্ষেত্রেও অবশ্যই এইচআইভি পরীক্ষা করে নিতে হবে। ৩. ইনজেকশন নেওয়ার ক্ষেত্রে প্রতিবারই নতুন সুচ বা সিরিঞ্জ ব্যবহার করা এবং অন্যের ব্যবহৃত সুচ বা সিরিঞ্জ ব্যবহার না করা। ৪. অনিরাপদ যৌন আচরণ থেকে বিরত থাকা, যৌন মিলনের সময় অবশ্যই কনডম ব্যবহার করা। ৫. এইচআইভি বা এইডস আক্রান্ত মায়ের সন্তান গ্রহণ বা সন্তানকে বুকের দুধ দেওয়ার ক্ষেত্রে ডাক্তারের পরামর্শ নেওয়া।  ৬. ধর্মীয় অনুশাসন যথাযথভাবে মেনে চলা। ৭. জনসচেতনতা বাড়াতে বিভিন্ন মিডিয়ায় প্রতিরোধমূলক তথ্য নিয়মিত প্রচারের মাধ্যমে জনগণকে সচেতন ও এইডস প্রতিরোধে উদ্বুদ্ধ করতে হবে।উপসংহার : এইচআইভি সংক্রমণ শুধু একটি স্বাস্থ্যগত সমস্যা নয় বরং আক্রান্ত ব্যক্তির ওপর সামাজিক, পারিবারিক, আর্থিক ও মানসিক প্রভাব প্রবলভাবে পরিলক্ষিত হয়। আমাদের দেশে এইচআইভি ও এইডসের মাত্রা এখন পর্যন্ত তুলনামূলকভাবে কম। তবে আর্থ-সামাজিক ও ভৌগোলিক অবস্থান, ঝুঁকিপূর্ণ জনগোষ্ঠী, বিদেশে কর্মরত শ্রমিকদের অনেকেই এইচআইভি আক্রান্তের ঝুঁকির তালিকায় রয়েছেন। এইচআইভি নিয়ন্ত্রণ বা নির্মূল করার লক্ষ্যে প্রতিরোধ ও চিকিৎসা কর্মসূচিগুলো বাস্তবায়নের পাশাপাশি ধর্মীয় ও সামাজিক অনুশাসন কঠোরভাবে পালন করা উচিত। পারিবারিক সুসম্পর্ক বজায় রাখা, আত্মনিয়ন্ত্রণ ও ইতিবাচক মনোবৃত্তির পরিচর্যা, উন্নত মননশীলতা এবং সুকুমারবৃত্তির অনুশীলন একান্তই জরুরি। নারী বা পুরুষ, যে কোনো মানুষের শরীরে এইচআইভি পাওয়া গেলে তাকে ভয় পাওয়া, ঘৃণা করা বা তার কাছ থেকে দূরে থাকা উচিত নয়। তার প্রতি সমবেদনা জানানো, যত্ন করা ও প্রয়োজনীয় সহযোগিতা করা আমাদের সবার দায়িত্ব। রোগটি ঘৃণার হলেও ব্যক্তি তো আর কোনোক্রমেই ঘৃণার পাত্র নয়। তাই শরীরে এইচআইভি শনাক্ত হলে কাউন্সেলিংয়ের গুরুত্ব অপরিসীম। কারণ এ কথা সত্য, এইচআইভি পজিটিভ হলেই তৎক্ষণাৎ মৃত্যু ঘটবে না, তবে প্রয়োজনীয় ব্যবস্থা গ্রহণের মাধ্যমে একজন রোগী দীর্ঘদিন বেঁচে থাকতে পারবেন। রোগীর আশা ও আত্মবিশ্বাস এ ক্ষেত্রে অত্যন্ত জরুরি। এইচআইভি নির্মূলে সরকারি কার্যক্রমের পাশাপাশি অন্যান্য সংস্থার কার্যকর ভূমিকা রাখা অপরিহার্য। সবশেষে পুরনো প্রতিপাদ্যের সুরে বলতে হয়, আসুন ঐক্যের হাত তুলি, এইচআইভি প্রতিরোধ করি। এইচআইভি প্রতিরোধে জানা ও শোনার বিকল্প নেই, একে নিয়ন্ত্রণ বা নির্মূল করার জন্য কাজ করতে হবে আমার, আপনার, আমাদের সবার।লেখক : ডিন, মেডিসিন অনুষদ, বঙ্গবন্ধু শেখ মুজিব মেডিকেল বিশ্ববিদ্যালয়, ঢাকা।"
"রুশ বর্ডার গার্ড কর্তৃক ইউক্রেনের জাহাজ আটকের পর থেকেই পুতিনের সঙ্গে নির্ধারিত বৈঠক বাতিলের হুমকি দিয়েছিল ওয়াশিংটন। তবে সে হুমকি শুধু মৌখিকই ছিল। এবার সেটাই লিখিতভাবে জানিয়েছেন মার্কিন প্রেসিডেন্ট ডোনাল্ড ট্রাম্প।  স্থানীয় সময় গত বৃহস্পতিবার এক টুইট বার্তায় বৈঠক বাতিলের খবর নিশ্চিত করেন ট্রাম্প। আসন্ন জি-২০ সম্মেলনে পুতিনের সঙ্গে বৈঠক করবেন না উল্লেখ করে ট্রাম্প বলেন, ‘ওই ঘটনার পর রাশিয়া থেকে জাহাজগুলো এবং নাবিকরা এখনো ইউক্রেনে ফেরেননি। এই অবস্থায় রুশ প্রেসিডেন্ট পুতিনের সঙ্গে আমার পূর্বনির্ধারিত বৈঠক বাতিল করাটাই সব পক্ষের জন্য ভালো হবে।’ অথচ এর ঘণ্টাখানেক আগেই সাংবাদিকদের কাছে পুতিনের সঙ্গে বৈঠক হতে পারে বলে জানিয়েছিলেন ট্রাম্প। আর্জেন্টিনার বুয়েনস আয়ার্সে আসন্ন জি-২০ সম্মেলনের ফাঁকে ট্রাম্প-পুতিন বৈঠক হওয়ার কথা ছিল। এ দিকে ইউক্রেনের ‘জাহাজ আটক’ ইস্যুতে পুতিনকেই দুষছেন জার্মান চ্যান্সেলর মেরকেল। তিনি বলেন, রাশিয়া বিনা কারণে ইউক্রেনের জাহাজ ও নাবিকদের আটকে রেখেছে। গত রবিবার অবৈধভাবে রাশিয়ার জলসীমায় প্রবেশের অভিযোগে ইউক্রেনের দুটি গানবোট ও একটি টাগবোট আটক করে রুশ বর্ডার গার্ড। জাহাজে থাকা নাবিকদেরও আটক করে রাশিয়া। বিবিসি।"
"চাষাবাদের খরচ বৃদ্ধি এবং কৃষিজাত পণ্যের কম মূল্যের প্রতিবাদে ভারতের হাজার হাজার কৃষক ও শ্রমজীবী মানুষ রাজধানী দিল্লিতে দেশটির পার্লামেন্ট অভিমুখে যাত্রা শুরু করেছে। ভারতের প্রধান বিরোধী দল কংগ্রেসের সভাপতি রাহুল গান্ধী এবং দিল্লির মুখ্যমন্ত্রী অরবিন্দ কেজরিওয়াল ‘যন্তর মন্তরে’ কৃষকদের এই বিক্ষোভ মিছিলে যোগ দেবেন বলে জানিয়েছে এনডিটিভি। পার্লামেন্ট স্ট্রিট পুলিশ স্টেশনের কাছে প্রায় ৩৫ হাজার কৃষককে পুলিশ আটকে রেখেছে। কৃষকদের এই বিক্ষোভ মিছিল প্রধানমন্ত্রী নরেন্দ্র মোদি সরকারের বিরুদ্ধে সবচেয়ে বড় প্রতিবাদ সমাবেশের একটিতে পরিণত হতে যাচ্ছে। যা স্বাভাবিকভাবেই মোদির ভারতীয় জনতা পার্টির (বিজেপি) জন্য উদ্বেগের কারণ হয়ে দাঁড়িয়েছে। আগামী বছর মে মাসে দেশটিতে জাতীয় নির্বাচন। ২৬ কোটির বেশি কৃষকের ভোট নির্বাচনের ফলাফল নির্ধারণে গুরুত্বপূর্ণ ভূমিকা রাখবে। বিক্ষোভকারীদের নেতা যোগেন্দ্র যাদব বলেন, একের পর এক কৃষক আত্মহত্যার পথ বেছে নিচ্ছেন। যারা আমাদের খাবারের জোগান দেন তাদের জন্য সরকারের কাছে কোনো সময় নেই, এটা ভীষণ লজ্জার। বিভিন্ন জায়গা থেকে কৃষকদের দুই শতাধিক দল বৃহস্পতিবার দিল্লি অভিমুখে বিক্ষোভ মিছিল শুরু করে। তারা কৃষকদের সংকট নিয়ে আলোচনার জন্য পার্লামেন্টে বিশেষ অধিবেশন আহ্বানের দাবি জানাচ্ছে।"
আগামী জাতীয় সংসদ নির্বাচনকে ঘিরে আলোচনা চলছে ইশতেহার নিয়ে। রাজনৈতিক দলগুলোর কাছে বিভিন্ন খাতে পরিবর্তন দেখতে চান সংশ্লিস্ট বিশেষজ্ঞরা। দেশের অন্যান্য খাতের মতো পররাষ্ট্রনীতির ক্ষেত্রেও দীর্ঘমেয়াদি স্থায়ী একটি নীতিমালার পক্ষে সবাই। এ বিষয়ে বিশেষজ্ঞদের মতামত নিয়েছেন আমাদের কূটনীতিক প্রতিবেদক
"সাবেক রাষ্ট্রদূত হুমায়ূন কবির বলেছেন, রোহিঙ্গা ইস্যুর সংকট সমাধানে এবং রোহিঙ্গাদের মর্যাদার সঙ্গে দ্রুত পুনর্বাসনের ব্যবস্থা করার যেহেতু কোনো বিকল্প নেই, সে কারণে এ বিষয়ে আরও কি কি করা যায় তা অবশ্যই সর্বোচ্চ অগ্রাধিকারে থাকা প্রয়োজন। এর পাশাপাশি দক্ষিণ এশিয়ায় বিশেষত প্রতিবেশী দেশগুলোর সঙ্গে সম্পর্কোন্নয়নের যে ক্রমোন্নতি আছে তার সুষম ও সবার জন্য উপাদেয় রাখার ক্ষেত্রে সবার মনোযোগ প্রয়োজন। সহযোগিতা বজায় রাখার পাশাপাশি ভারত ও মিয়ানমারের সঙ্গে অনিষ্পন্ন ইস্যুগুলোর সমাধানে বিশেষ দৃষ্টিও প্রয়োজন। বাংলাদেশের ভবিষ্যেক সামনে রেখে পানি ব্যবস্থাপনা, জ্বালানি, সন্ত্রাসবাদ মোকাবিলার ক্ষেত্রে আঞ্চলিক ও উপ-আঞ্চলিক সহযোগিতার ক্ষেত্রে যে সুযোগ তৈরি হয়েছিল সেগুলোকে পুনরুজ্জীবিত করতে বিশেষ উদ্যোগ নিতে হবে। গতকাল বাংলাদেশ প্রতিদিনকে তিনি এসব কথা বলেন। হুমায়ূন কবির বলেন, আগামী বাংলাদেশের জন্য কোনো ধরনের কূটনৈতিক ফাঁদে না পড়ে আমাদের অবকাঠামোগত বা অর্থনৈতিক উন্নয়নের সম্ভাবনার ক্ষেত্রে কীভাবে একই সঙ্গে ভারত ও চীনের সহযোগিতা পেতে পারি সেদিকে দৃষ্টি দেওয়াই হবে আগামী সরকারের জন্য চ্যালেঞ্জ। এদের সবার কাছ থেকে যেভাবে বাংলাদেশের স্বার্থের বিষয়ে সহযোগিতা পাওয়া যাবে সেটাই রাখতে হবে মূল ফোকাসে। ইউরোপিয়ান ইউনিয়ন ও যুক্তরাষ্ট্রের সঙ্গে বাণিজ্যিক দিকগুলোকে এগিয়ে নেওয়ার জন্য আমাদের মনোযোগ প্রয়োজন আছে।তিনি বলেন, জনশক্তি রফতানি বাংলাদেশের পররাষ্ট্র নীতির ক্ষেত্রে একটি গুরুত্বপূর্ণ বিষয়। আমরা কীভাবে গুণগত ও সংখ্যাগত রফতানির বিষয়টি বৃদ্ধি করতে পারি সেই নীতি-নির্ধারণ জরুরি। জনশক্তি রফতানিতে আরও কী ভূমিকা রাখলে নতুন বাজার তৈরি করা যায় তা ভেবে দেখা দরকার। সেই সঙ্গে আরও দক্ষ ও যোগ্য জনশক্তি রফতানির বিষয়ে কি ধরনের উদ্যোগ নেওয়া যায় তা ভেবে দেখা দরকার। প্রযুক্তির ক্ষেত্রে বৈশ্বিক সহযোগিতাকে কীভাবে বাংলাদেশের অভ্যন্তরে ব্যবহারের কূটনৈতিক সম্পর্ককে ব্যবহার করা যায় তাও নির্ধারণ করা প্রয়োজন। সাবেক এই রাষ্ট্রদূত বলেন, উন্নয়ন ও কূটনীতি এই দুই বিষয়ের মধ্যে এখনো আমরা যথেষ্ট সমন্বয় করতে পারিনি। একদিকে যেমন আমাদের অর্থনৈতিক উন্নয়ন প্রয়োজন তেমনি এই উন্নয়নকে চালু রাখতে সবল ও সৃজনশীল কূটনীতি চালু রাখা প্রয়োজন। এজন্য আমাদের কূটনৈতিক কাঠামো আরও বেশি সক্ষম করা প্রয়োজন, যেন বর্তমান দ্রুত পরিবর্তনশীল বিশ্বে আমরা নিজেদের স্বার্থকে সংরক্ষণ করতে পারি এবং সিদ্ধান্ত গ্রহণের ক্ষেত্রে নিজেদের পূর্ণাঙ্গ নিয়ন্ত্রণ স্থাপন করতে পারি। তাই বাংলাদেশের পররাষ্ট্র মন্ত্রণালয় কেন্দ্রিক কূটনৈতিক কাঠামোর সক্ষমতা ও দক্ষতা বাড়াতে যেটুকু বিনিয়োগ বাড়ানো প্রয়োজন তা নিশ্চিত করতে হবে।"
"ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক ড. দেলোয়ার হোসেনের মতে, নতুন সরকারের জন্য পররাষ্ট্রনীতি হবে সাম্প্রতিক যে কোনো সময়ের চেয়ে বেশি চ্যালেঞ্জের। যুক্তরাষ্ট্র, ইইউ, চীন, জাপান, ভারতের পারস্পরিক সম্পর্কের নতুন প্রেক্ষাপটের কারণেই এই চ্যালেঞ্জ হবে বলে মনে করেন তিনি। গতকাল বাংলাদেশ   প্রতিদিনকে তিনি এসব কথা বলেন। ড. দেলোয়ার হোসেন বলেন, ইউরোপিয়ান ইউনিয়নের ব্রেক্সিটের মাধ্যমে যুক্তরাজ্যের বেরিয়ে যাওয়ার পরের পরিস্থিতি, ডোনাল্ড ট্রাম্পের দেখানো জুজুর ভয়ের বাস্তবায়নের শুরু, চীনের সঙ্গে যুক্তরাষ্ট্রের বাণিজ্যিক লড়াই, রাশিয়া-যুক্তরাষ্ট্র টানাপড়েন ইত্যাদি মিলিয়ে বিশ্ব প্রেক্ষাপটে নতুন এক ধরনের পরিস্থিতি তৈরি হয়েছে। এক সময়ের সংরক্ষণবাদ আবার মুক্তবাণিজ্যের পথ আটকে দিতে যাচ্ছে। মুক্তবাজার অর্থনীতির প্রবক্তা যুক্তরাষ্ট্রই এখন আবার বাজার নিয়ন্ত্রণের দিকে যাচ্ছে। এই পরিবর্তনের ধাক্কা অবশ্যই বিশ্বের প্রতিটি দেশকে মোকাবিলা করতে হবে। রোহিঙ্গা ইস্যুকে কেন্দ্র করে উদ্ভূত পরিস্থিতিতে বাংলাদেশের কূটনীতি যথেষ্ট সক্রিয় হলেও রোহিঙ্গাদের ফেরত দেওয়ার বিষয়ে অগ্রগতি আনতে রাশিয়া ও চীনের অবস্থানকে পরিবর্তনও একটা বড় চ্যালেঞ্জ হবে। আঞ্চলিক সহযোগিতার অংশ হিসেবে ভারতের সঙ্গে বাংলাদেশের বর্তমান উষ্ণ ও সৌহার্দ্যপূর্ণ সম্পর্ককে আরও সামনে এগিয়ে নেওয়ার সঙ্গে সঙ্গে তিস্তা চুক্তিসহ অন্যান্য ইস্যুর সমাধানও একটা বিষয়। তিনি বলেন, সার্বিকভাবে বাংলাদেশ যেভাবে পররাষ্ট্রনীতিকে এগিয়ে নিয়ে যাচ্ছে সেটি হয়তো মোটা দাগে সঠিকভাবে যাচ্ছে। কিন্তু সুনির্দিষ্টভাবে নতুন পরিস্থতিতিতে ভারত-চীনের প্রতিযোগিতার মধ্যে ভারসাম্যের কূটনীতি বাংলাদেশের জন্য মোকাবিলা করা চ্যালেঞ্জ হিসেবেই দেখা দেবে। চীনের সঙ্গে সহযোগিতার বিষয়গুলোকে বাংলাদেশ অগ্রাধিকারে রাখলেও চীনের সঙ্গে বৈরিতায় থাকা রাষ্ট্রগুলো এটিকে কীভাবে  নেবে তা নির্ভর করবে বাংলাদেশের কার্যকর কূটনীতির ওপর। অর্থনৈতিক কূটনীতির ক্ষেত্রে যেসব পরিবর্তন আসছে তার বেশিরভাগই বাংলাদেশের প্রতিকূলে যাচ্ছে, তাই এ প্রতিকূলতা মোকাবিলাতেও বাংলাদেশকে নতুন করে ভাবতে হবে। আন্তর্জাতিক সম্পর্ক বিশ্লেষক ড. দেলোয়ার হোসেন বলেন, ভূ-রাজনৈতিকভাবে বাংলাদেশ শক্ত অবস্থানে থাকার পরও মিয়ানমার ও বে অব বেঙ্গলকে কেন্দ্র করে নতুন যে কৌশলগত হিসাব নিকাশ হচ্ছে, তার বাস্তবতায় বাংলাদেশকে তৈরি থাকতে হবে। নতুন যে সরকারই আসুক তাকে এর মোকাবিলা করতে হবে। এ জন্য প্রয়োজন হবে প্রো-অ্যাকটিভ ডিপ্লোমেসি। তিনি বলেন, বাংলাদেশের সামনে আরও একটি নতুন বাস্তবতা হলো স্বল্পোন্নত দেশের তালিকা থেকে বাংলাদেশের বেরিয়ে যাওয়ার প্রক্রিয়া। এই প্রক্রিয়ায় বাংলাদেশ আগের অনেক সহযোগিতা ও কোটা হারাতে পারে। তখন বৈশ্বিক ক্ষেত্রে বাংলাদেশের নতুন চেহারা ধরে রাখতে হবে কূটনৈতিক পরিকল্পনার মাধ্যমেই। কূটনৈতিকভাবেই রাজনৈতিক সম্পর্ক তৈরি করে উন্নত অর্থনীতিগুলোর সঙ্গে বাংলাদেশের সহযোগিতা এগিয়ে নিতে হবে।"
"রাশিয়া-ইউক্রেনের নতুন উত্তেজনা এবং যুক্তরাষ্ট্র ও চীনের বাণিজ্য বিরোধ- এ দুয়ের কালোছায়ার মধ্যেই আর্জেন্টিনায় জি-২০ সম্মেলনের জন্য জড়ো হচ্ছেন বিশ্বনেতারা। যুক্তরাষ্ট্রের প্রেসিডেন্ট ডোনাল্ড ট্রাম্প এরই মধ্যে রাশিয়ার ইউক্রেনের জাহাজ আটকের ঘটনার জেরে রাশিয়ার প্রেসিডেন্ট ভ্লাদিমির পুতিনের সঙ্গে নির্ধারিত বৈঠক বাতিল করেছেন। ফলে জি-২০ সম্মেলনের ফাঁকে নেতাদের মধ্যে দ্বিপক্ষীয় বৈঠক হওয়ার যে কথা রয়েছে সেখানে এ দুই নেতার বৈঠকটি আর হচ্ছে না।  ওদিকে, শুল্ক নিয়ে চীনের প্রেসিডেন্ট শি জিনপিংয়ের সঙ্গে ট্রাম্পের যে বৈঠক হওয়ার কথা রয়েছে সেখানেও অগ্রগতির তেমন আশা নেই। কারণ, শক্তিশালী অর্থনীতির দুই দেশ যুক্তরাষ্ট্র এবং চীন বাণিজ্য যুদ্ধে লিপ্ত। এ লড়াই বরং আরও বাড়তে পারে। জলবায়ু পরিবর্তন নিয়ে নেতাদের মধ্যে মতবিভেদের কারণে সম্মেলনের যৌথ ঘোষণাপত্রে এ বিষয়ে সবার মতৈক্যে পৌঁছানো সুদূর পরাহত হতে পারে। সম্মেলনে সাংবাদিক জামাল খাশোগি হত্যা নিয়ে ব্যাপক বিতর্কের মুখে পড়া সৌদি আরবের প্রিন্স মোহাম্মদ বিন সালমানের উপস্থিতিকে নেতারা কীভাবে দেখবেন সেটিও একটি প্রশ্ন। জি-২০তে আছে বিশ্বের সবচেয়ে শিল্পোন্নত ১৯টি দেশ এবং ইউরোপীয় ইউনিয়ন (ইইউ)। দেশগুলো হচ্ছে- আর্জেন্টিনা, অস্ট্রেলিয়া, ব্রাজিল, কানাডা, চীন, ফ্রান্স, জার্মানি, ভারত, ইন্দোনেশিয়া, ইতালি, জাপান, মেক্সিকো, রাশিয়া, সৌদি আরব, দক্ষিণ আফ্রিকা, দক্ষিণ কোরিয়া, তুরস্ক, যুক্তরাজ্য এবং যুক্তরাষ্ট্র।বাণিজ্যযুদ্ধ বিশ্বযুদ্ধে রূপ নিতে পারে : যুক্তরাষ্ট্রের সঙ্গে বাণিজ্যযুদ্ধ শেষ পর্যন্ত বিশ্বযুদ্ধে রূপ নিতে পারে। যুক্তরাষ্ট্রকে এমনটাই হুঁশিয়ারি দিল চীন।  চীনের সংখ্যালঘু মুসলিমদের ওপর নির্যাতন ও দমন-পীড়নের প্রতিবাদে যুক্তরাষ্ট্র বেইজিংয়ের বিরুদ্ধে নতুন করে নিষেধাজ্ঞা আরোপ করতে পারে বলে যখন খবর প্রকাশ পেয়েছে তখন এই হুঁশিয়ারি দিল চীন। যা নিয়ে নতুন করে উত্তেজনা ছড়িয়েছে দুদেশের মধ্যে। জি-২০ সম্মেলনে যোগ দেওয়ার উদ্দেশ্যে রওনা দেওয়ার আগ মুহূর্তে যুক্তরাষ্ট্রে নিযুক্ত চীনের রাষ্ট্রদূত কুই তিয়ানকাই এক সংবাদমাধ্যমে সাক্ষাৎকারে এমনটাই জানিয়েছেন। তিনি বলেন, চীন আশা করে, বুয়েন্সআয়ার্সে এমন একটি চুক্তি হবে যার ফলে যুক্তরাষ্ট্রের সঙ্গে ক্ষতিকারক বাণিজ্যযুদ্ধ বন্ধ হবে। বিশ্ব অর্থনীতির স্বার্থে যুক্তরাষ্ট্র ও চীনের অংশীদারিত্বমূলক দায়িত্বের কথা উল্লেখ করে কুই বলেন, যুক্তরাষ্ট্র যদি বিশ্বের দুই বৃহৎ অর্থনীতির মধ্যে দ্বন্দ্ব সৃষ্টিও চেষ্টা করে তাহলে তা ভয়াবহ পরিণতি ডেকে আনতে পারে।"
"ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক শাহীদুজ্জামান মনে করেন, অংশগ্রহণমূলক ও স্বচ্ছ নির্বাচনের মাধ্যমে নতুন করে যে সরকার নির্বাচিত হবে তার সামনে বলিষ্ঠ কূটনীতি পরিচালনার সুযোগ তৈরি হবে। তার মতে, বর্তমান সরকারের থাকা সীমাবদ্ধতা নতুন সরকারের থাকবে না। গতকাল বাংলাদেশ প্রতিদিনকে তিনি এসব কথা বলেন। অধ্যাপক শাহীদুজ্জামানের মতে, বর্তমান সরকার বিশ্বাস করে তাদের এখনকার কূটনীতি অত্যন্ত সঠিক উপায়ে চলছে। সে কারণে হয়তো তারা এখনকার পথেই চলবে। কিন্তু বিরোধী রাজনৈতিক দল যদি সরকারে আসে তাহলে হয়তো পররাষ্ট্রনীতি ঢেলে সাজানো হতে পারে। এখন যেমন যুক্তরাষ্ট্রের সঙ্গে এক ধরনের দূরত্ব দেখা যাচ্ছে, সেটা হয়তো তখন কমানো সম্ভব হবে। রোহিঙ্গা ইস্যুতে তখন যুক্তরাষ্ট্রকে আরও বেশি কাজে লাগানো সম্ভব হতে পারে। নির্বাচিত সরকারের জন্য যুক্তরাষ্ট্রের এই সহযোগিতা পাওয়া সহজসাধ্য হবে। হয়তো ইউরোপিয়ান ইউনিয়নের সঙ্গেও সম্পর্ক আরও উন্নত করা সম্ভব হবে। ভারতের সঙ্গে বর্তমান সম্পর্ক আরও বেশি আত্মমর্যাদার জায়গায় নেওয়া সম্ভব হতে পারে। এ সম্পর্কে আরও বেশি স্বচ্ছতা আনা প্রয়োজন হবে। হয়তো তখন চীন ও পাকিস্তানের সঙ্গেও সম্পর্কে নতুনমাত্রা আনতে পারে। চীনের সঙ্গে বাংলাদেশের সম্পর্ক রক্ষার ক্ষেত্রে একটি ঐতিহাসিক ধারা তো আছেই।অধ্যাপক শাহীদুজ্জামানের প্রত্যাশা, রাজনৈতিক জোটগুলো তাদের ইশতেহারে পররাষ্ট্রনীতির বিষয়গুলো সুস্পষ্টভাবে প্রকাশ করা প্রয়োজন। সেই সঙ্গে সুষ্ঠু ও নিরপেক্ষ নির্বাচনের জন্য সরকারি দলের দায়বদ্ধতার কথা মনে রাখা প্রয়োজন। বিরোধী রাজনৈতিক পক্ষেরও উচিত হবে না কোনো অবস্থাতেই নির্বাচনের মাঠ ছেড়ে দেওয়া। যে কোনো পরিস্থিতিতে গ্রহণযোগ্য নির্বাচনের জন্য তাদের সর্বশক্তি প্রয়োগ করে হলেও নির্বাচনের মাঠে থাকা প্রয়োজন বলে মনে করেন অধ্যাপক শাহীদুজ্জামান।"
"বেনাপোলের আওয়ামী লীগ নেতা ও একাধিক হত্যা মামলার আসামি আমিরুল বাহিনীর প্রধান আমিরুল ইসলামকে (৪৫) বোমা হামলা ও গুলি করে হত্যা করেছে সন্ত্রাসীরা। আমিরুল বেনাপোলের কাগজপুকুর গ্রামের লুত্ফর রহমানের ছেলে। পুলিশ ও প্রত্যক্ষদর্শীরা জানান, গতকাল সন্ধ্যা ৬টার দিকে আমিরুল বেনাপোল বাজার থেকে মোটরসাইকেলযোগে বাড়ি ফেরার পথে কাগজপুকুর স্কুলমাঠের পাশে পৌঁছানোমাত্র ওত পেতে থাকা সন্ত্রাসীরা তাকে লক্ষ্য করে বোমা হামলা চালালে ঘটনাস্থলেই তিনি মারা যান। সন্ত্রাসীরা চলে যাওয়ার সময় বেশ কয়েক রাউন্ড গুলিও ছোড়ে। খবরটি চাউর হলে বেনাপোলজুড়ে আতঙ্ক ছড়িয়ে পড়ে।বেনাপোল পোর্ট থানার ওসি মাসুদ করিম জানান, সন্ত্রাসীদের বোমা হামালায় আমিরুল মারা গেছেন। তার বিরুদ্ধে একাধিক হত্যা মামলাসহ সন্ত্রাস, চাঁদাবাজির মামলা রয়েছে।পুলিশ  ঘটনাস্থল থেকে লাশ উদ্ধার করে ময়নাতদন্তের জন্য যশোর মেডিকেল কলেজ হাসপাতালে পাঠিয়েছে।"
"ফ্রান্সের প্রেসিডেন্ট জেনারেল চার্লস দ্য গল (De Gaulle : 1870-1970) এতটাই দীর্ঘকায় ছিলেন যে তিনি যখন দেশের ভিতরে ও বাইরে সরকারি সফরে যেতেন, তখন রাতযাপনের প্রয়োজন হলে হয় তার জন্য স্পেশাল খাট তৈরি করা হতো না হয় তার শোবার খাট উড়োজাহাজ -বাহিত হয়ে তার সঙ্গেই যেত। আর রাজনীতিবিদদের সম্পর্কে তিনি নাকি দুটো খুব মজার মন্তব্য করে গেছেন ক. রাজনীতিবিদরা মনিব হওয়ার জন্য সেবক সাজেন খ. যা বলেন তা তিনি নিজেই বিশ্বাস করেন না বিধায় একজন রাজনীতিবিদের কথায় যখন লোকেরা বিশ্বাস করে তখন তিনি খুবই বিস্মিত হন।সে যা হোক। দ্বিতীয় বিশ্বযুদ্ধের শুরুতেই হিটলার ১৯৪০ সালে ফ্রান্স দখল করে নিলে দ্য গল বিজিতের বেশে লন্ডনে পালিয়ে গিয়ে প্রবাসী সরকার গঠন করেন এবং ১৯৪৪ সালে হিটলারের পতনের পর বিজেতার বেশে প্যারিসে প্রত্যাবর্তন করেন। যেন ঠিক তদ্রুপ ১৯৭৮ সালের শীতার্ত জানুয়ারি মাসে আমরা অর্থাৎ আমি ও আমার সঙ্গী সহকর্মী-বন্ধু ফরাসি ভাষায় ব্যুৎপত্তি না থাকার কারণে প্যারিস পরিত্যাগ করে ভিসি শহরে আশ্রয় নিয়েছিলাম এবং সেখানকার ‘কাবিলামে’ সাড়ে তিন মাস ল্যাঙ্গুয়েজ কোর্স সমাপন করে যখন প্যারিসে ফিরে এলাম, তখন মনে হলো চার্লস দ্য গলের মতো বিজেতার বেশে প্যারিসে প্রত্যাবর্তন করলাম।তদ্দিনে ফরাসিদের জীবনযাত্রা ও আচার-আচরণের অনেকটাই আমাদের জানা হয়ে গেছে। সব কথা লিখতে গেলে সাতকাহন হয়ে যাবে। তবে কিছু কথা না লিখলেই নয়।প্রথম কথা হলো, আমরা বাঙালিদের সঙ্গে ফরাসিদের বেশকিছু মিল পরিলক্ষিত হয়। আমাদের মতো ওরাও অনেকটা অলস, আড্ডাবাজ ও পলিটিক্সপ্রিয় জাতি। অফিস-আদালতে বিনা নোটিসে হঠাৎ অনুপস্থিতির বিশ্বখ্যাত পরিভাষা হচ্ছে ফ্রেঞ্চ লিভ এবং অহেতুক কথাবার্তা বলতে আমাদের মতো ওরাও ওস্তাদ। গল্প আছে : রাত আড়াইটার সময় দুই ফরাসি নার্সের গল্পগুজবে হাসপাতালে চিকিৎসারত রোগীর ঘুম ভেঙে গেলে তিনি যখন অসন্তুষ্টি প্রকাশ করলেন তখন তাদের একজন বলে উঠল, আমরা কাজের কথা আলাপ করছি, মঁসিয়ো। এটা বন্ধ করলে আপনার চিকিৎসা হবে কীভাবে?আরেকটি ব্যাপারেও আমরা ও ফরাসিদের মধ্যে বেশ মিল পরিলক্ষিত হয়। আমাদের বাংলা ভাষার মধ্যম পুরুষে যেমন আপনি ছাড়াও তুমি ও তুই আছে (যেটা ইংরেজিতে নেই), ফরাসি ভাষায়ও তেমনি ভু (আপনি) ও তু (তুমি) আছে এবং ওগুলোর ব্যবহারবিধিও আমাদের মতোই। আর আমাদের দেশের যে অঞ্চল থেকে আমি আগত, সেখানে সচরাচর ‘ক’ উচ্চারিত হয় ‘খ’-এর মতো (যেমন ‘কথা’ উচ্চারিত হয় ‘খতা’) তেমনিভাবে ফরাসি ভাষায় ‘জ’ অক্ষরের উচ্চারণ অনেকটাই ‘খ’-এর মতো। আমার ওই সীমাবদ্ধতার ব্যাপারটা তাই ওখানে খুব কাজে লেগে গেল। ভৈরব থেকে আগত আমার সহকর্মী-বন্ধু কিংবা আরবীয়রা ফরাসিদের সম্ভাষণ জানাতে গিয়ে যখন বলত ‘বন্জুর’ তখন ওরা ড্যাবড্যাব চেয়ে থাকত। আমি যখন বলতাম ‘বঁজুখ’ তখন ওরা বলত ‘মেথ্না সাভা’; অর্থাৎ ‘এখন ঠিক আছে’।অবশ্য ফরাসিদের সম্পর্কে বলা হয়, ওরা নাকি কঞ্জুস। ‘কঞ্জুস’ কথাটা বলতে মনে পড়ে গেল আমাদের দেশের জনৈক কঞ্জুস ব্যক্তি মৃত্যুকালে তার পুত্রকে বলেছিলেন, আমার অবর্তমানে আমার বন্ধু কটু মিয়ার কাছে বুদ্ধি-পরামর্শের জন্য যেও। তো এক রাতে পুত্রধন পিতৃবন্ধুর বাড়িতে পরামর্শের জন্য গেলে কটু মিয়া কক্ষের বৈদ্যুতিক বাতি নিভিয়ে দিয়ে বললেন, কথা বলতে তো আর বাতির প্রয়োজন নেই, বাতিটা নিভিয়ে রাখি। কথা শেষে বন্ধুপুত্র চলে যাওয়ার সময় হলে কটু মিয়া বাতি জ্বালাতে উদ্যত হতেই সে বলে উঠল, ‘দাঁড়ান, আগে আমি লুঙ্গিটা পরে নিই। অন্ধকারে কিছুই দেখা যাচ্ছিল না; তাই ওটা বেশিদিন টিকবে বলে খুলে রেখেছিলাম। এটা শুনে কটু মিয়া বললেন, ‘বাবা! তুমি বুদ্ধি-পরামর্শের জন্য আমার কাছে এসো না, প্রয়োজনবোধে আমিই তোমার কাছে যাব।’ তা টাকাকড়ির ব্যাপারে ফরাসিরা কঞ্জুস কিনা তা বলতে পারব না; তবে তাদের শব্দভাণ্ডার ও শব্দ প্রয়োগের বেলায় কথাটা বললে বোধকরি খুব একটা অত্যুক্তি হবে না। আপেলের ফরাসি হলো ‘পম’; আলুর জন্য আলাদা শব্দ তৈরি না করে ওরা আলুকে বলে ‘পম দ্য তেখ্’ অর্থাৎ ‘ভূমির আপেল’। অনুরূপভাবে লাঞ্চ তথা মধ্যাহ্নভোজনকে ফরাসিতে বলা হয় ‘দেজুনে’; ব্রেকফাস্ট তথা প্রাতরাশের জন্য আলাদা শব্দ তৈরি না করে ওরা বলে ‘পেতি দেজুনে’, অর্থাৎ ‘ক্ষুদ্র মধ্যাহ্নভোজন’। উদাহরণ আর বাড়িয়ে লাভ নেই।আর ফরাসিরা খুব ভোজনরসিকও বটে। পরিচিত কেউ খেতে বসছে দেখলে ওরা বলবে ‘বন আপেতি’, অর্থাৎ (তোমার) খুব ক্ষিধা হোক; আর লোকটি খাওয়ার পরে শেষ কথা বলবে, জো সুই কন্তা; অর্থাৎ ‘আমি কনটেনটেড তথা পরিতৃপ্ত’। তা ছাড়া খাবারের মধ্যে ওদের প্রিয় বস্তু হলো এক ধরনের লম্বা পাউরুটি, যেটাকে ওরা ‘বাগেট’ বলে। ওটা আত্মরক্ষার্থেও ব্যবহার করা যেতে পারে, কিংবা বাস থেকে অবতরণকালে ওটা দিয়ে সহযাত্রীদের গুঁতো দিয়ে অবতরণের পথও পরিষ্কার করা যেতে পারে। ওদের অন্য প্রিয় খাবার হচ্ছে ‘ফ্রমাজ’ তথা পনির, যেটা অসংখ্য ধরনের হতে পারে। এমনকি প্যারিসের একটি দোকানে নাকি বছরে ৩৬৫ কিসিমের পনির পাওয়া যায়। আশ্চর্যের কিছুই নয় যে প্রেসিডেন্ট দ্য গল নাকি একদা বলেছিলেন, ‘যে জাতি ৩৬৫ ধরনের পনির তৈরি করে সে জাতিকে একত্রীভূত করা যায় না।’ফরাসিদের বিয়েবহির্ভূত যৌন আচরণও বিশ্ববিশ্র“ত যে কারণে দুর্মুখেরা বলাবলি করেন, ফ্রান্সের প্যারিসে স্ত্রী নিয়ে যাওয়া আর ইংল্যান্ডের নিউক্যাসেলে কয়লা নিয়ে যাওয়া একই কথা। আর এ সম্পর্কে একটি মজার গল্পও আছে : আমেরিকানদের প্রায় সবাই অভিবাসীদের বংশধর বিধায় ফরাসি লেখক পল বুর্জে একবার আমেরিকান হাস্য-সম্রাট মার্ক টোয়েনকে বলেছিলেন, একজন আমেরিকানের জীবন কখনো একঘেয়ে হতে পারে না। অন্য কিছু করার না থাকলে সে তার দাদা কে ছিলেন, তা নিয়ে গবেষণা করে অনেকটা সময় কাটিয়ে দিতে পারে। প্রত্যুত্তরে মার্ক টোয়েন বলেন, ‘এই সুবিধাটুকু একজন ফ্রেঞ্চম্যানেরও আছে; অন্য কিছু করার না থাকলে সে তার প্রকৃত পিতা কে, তা নিয়ে গবেষণা করে অনেকটা সময় পার করে দিতে পারবে। কিন্তু এতদসত্ত্বেও ফরাসিরা মনে করেন, ওরা আর কোনো দিক থেকে না হোক অন্তত আর্ট ও কালচারের দিক থেকে পৃথিবীতে সবচেয়ে উন্নত। ওদের এবংবিধ মনোভাব বহুলাংশে সঠিক কেননা প্যারিস হচ্ছে বিশ্বের তাবৎ শিল্পীর তীর্থস্থান। আমাদের চিত্রশিল্পী শাহাবুদ্দিন ও কালিদাস কর্মকার, মূকাভিনেতা পার্থপ্রতিম মজুমদার আর অধুনা প্রয়াত ভাস্কর নভেরা আহমদের কথাই ধরা যাক না কেন। প্রসঙ্গত, ষাট দশকের প্রারম্ভে আমরা যখন মফস্বল থেকে ঢাকা বিশ্ববিদ্যালয়ে পড়তে এলাম তখন পাবলিক লাইব্রেরির বারান্দায় নভেরা আহমদের বিবিধ ভাস্কর্য শোভা পাচ্ছিল। ওগুলো দেখে ও পরে হাসনাত আবদুল হাই সাহেবের ‘নভেরা’ শীর্ষক উপন্যাসটি পড়ে তাকে স্বচক্ষে দেখার খুব আগ্রহ হয়েছিল। কিন্তু প্যারিসে অবস্থানকালে শত চেষ্টায়ও দুর্ভাগ্যক্রমে তা সম্ভবপর হয়ে ওঠেনি।যাকগে। ফরাসিরা সচরাচর আইন-কানুন মেনেই চলেন, আমাদের মতো নয়। তবে কিছু ছোটখাটো ব্যাপারে যেমন গাড়ি পার্কিং, ড্রাইভিং এবং কোথায় ব্ল্যাডার খালি করা যাবে আর কোথায় যাবে না ইত্যাদি ব্যাপারে ওরা প্রায়শই আইন মানতে চান না। তো এ প্রসঙ্গে একটি মজার গল্পও মনে পড়ে গেল : ফরাসি মেয়েটি মোটরওয়েতে ফ্রি লিফটের আশায় দাঁড়িয়ে আছে। ইংরেজ যুবক গাড়ি চালিয়ে যাচ্ছিল, সে গাড়ি থামিয়ে ইংরেজিতে প্রশ্ন করল, ‘ডু ইউ ওয়ান্ট এ লিফট তুমি কি লিফট চাও?’ মেয়েটি ফরাসিতে জবাব দিল, ‘উই-উই’ (oui), অর্থাৎ ‘হ্যাঁ-হ্যাঁ’। ছেলেটি বুঝল ইংরেজি ‘উই’ (wee), যদ্বারা বিলেতে ইতর বুলিতে প্রস্রাব করা বোঝায়। তাই সে তড়িঘড়ি গাড়ি চালিয়ে যেতে যেতে বলল, ‘নট্ ইন্ মাই কার আমার গাড়িতে না, প্লি­জ!’সেও থাকগে। প্যারিসে দর্শনীয় স্থান ও বস্তুর অভাব নেই। যাতায়াত ব্যবস্থাও খুব উন্নত ও তুলনামূলকভাবে সস্তা। ‘মেট্রো’ তথা প্যারিসের পাতালরেল পৃথিবীতে অন্যতম শ্রেষ্ঠ এবং ওটা সাধারণ প্যারিসবাসীদের দৈনন্দিন জীবনের এতটাই অবিচ্ছেদ্য অংশ যে ‘মেট্রো-ব্যুরো-দোদো’, এ তিনটি শব্দ দ্বারা বোঝানো যেতে পারে। একজন প্যারিসবাসী সকালে মেট্রোয় চড়ে ব্যুরো তথা কাজের জায়গায় যায় আর বিকালে আবার মেট্রোয় চড়ে বাসায় ফিরে ঘুমায়। আর ‘দোদো’ শব্দটি এসেছে ফরাসি ‘দখ্মিখ্’ নিদ্রা যাওয়া থেকে। অন্যদিকে প্যারিসে আমাদের প্রশিক্ষণ ছিল খুব পরিশ্রান্তিকর। তবু সুযোগ করে আর্ক দ্য ট্রায়াম্ফ, নটর ড্যাম ক্যাথেড্রাল, মমার্ত, আইফেল টাওয়ার, লুভর মিউজিয়াম, ভার্সাই প্রাসাদ ইত্যাদি ক্রমান্বয়ে পরিদর্শন করা হলো।আইফেল টাওয়ার হচ্ছে প্যারিসের আইকন। গুস্তাভ আইফেল যখন এ টাওয়ারের চূড়ায় বসে প্যারিস নগরীর উন্নয়ন পরিকল্পনা ও কার্যক্রম পরিচালনা করছিলেন তখন কি তিনি ঘুণাক্ষরেও ভেবেছিলেন যে আগাপাশতলা একটা স্টিলের স্ট্রাকচার কেবল শৈল্পিক অন্তর্দৃষ্টির কারণে একদিন নান্দনিকতা ও ট্যুরিস্ট আকর্ষণের বস্তুতে পরিণত হবে। তা আইফেল টাওয়ার দেখার পর গেলাম লুভর মিউজিয়াম পরিদর্শনে। এখনব্ধি প্রবেশপথে এখনকার বিশাল গ্লাস-ফাইবারের তৈরি পিরামিড প্রস্তুত হয়নি। লুভর মিউজিয়াম পৃথিবীতে সর্বাধিক প্রসিদ্ধ ও সেখানের সবচেয়ে বেশি আকর্ষণ হচ্ছে লিওনার্দ দ্য ভিঞ্চির আঁকা মোনালিসার চিত্র। লিওনার্দ চিত্রটার নাম দিয়েছিলেন ‘লা জোকান্ড’ এবং মডেলের নাম ছিল মোনালিসা। অথচ কী আশ্চর্য, মডেলের নামেই চিত্রকর্মটি বিখ্যাত হয়ে রইল! বুলেট-প্র“ফ গ্লাসের আধারে রক্ষিত মোনালিসার সামনেই ছিল দর্শনার্থীর ভিড় সবচেয়ে অধিক। মোনালিসাকে ঘুরেফিরে যতবারই দেখা যাক না কেন, তৃপ্তি যেন মেটে না এবং বৃহৎ শিল্পকর্মের গুণই হলো তাই। একবার নাকি এক দর্শনার্থী মোনালিসার দিকে ঢিল ছুড়ে মেরেছিলেন; কেননা তার মনে হয়েছিল মোনালিসা বুঝি তাকে ভেংচাচ্ছে। ইদানীং শোনা যাচ্ছে, চিত্রকর্মটি সম্পাদনের সময় মোনালিসা নাকি ছিলেন সন্তানসম্ভবা, যে কারণে তার মুখের হাসি এতই রহস্যময় তথা বিভ্রান্তিকর।আরেকদিন গেলাম প্যারিসের উপকণ্ঠে অবস্থিত ভার্সাই প্রাসাদ পরিদর্শনে। সুবিশাল ও সুসজ্জিত বাগান পরিবেষ্টিত ঐতিহাসিক প্রাসাদটিতে প্রবেশ করে হাজারো দর্শনার্থীর ভিড়ে সম্রাট ষোড়শ লুই ও সম্রাজ্ঞী মেরি আঁতোয়ার সুশোভিত শয্যাকক্ষ অতিক্রমকালে আমার মনে পড়ে গিয়েছিল ইতিহাসের বইতে পড়া সেই উপন্যাসটি : প্রাসাদের বাইরে রাস্তায় ম্যাংগো পাবলিক তথা আমজনতাকে দাঙ্গা-হাঙ্গামা করতে দেখে সম্রাজ্ঞী তার দেহরক্ষীদের কারণ জিজ্ঞাসা করায় জবাব এলো, ‘ওরা রুটি খেতে পাচ্ছে না, ইওর ম্যাজেস্ট্রি’। সঙ্গে সঙ্গে তিনি বললেন, ‘তাহলে তারা কেক খায় না কেন?’ কী বাস্তববিবর্জিত চিন্তা-ভাবনা! তাই তো স্বামীসহ গিলোটিনের নিচে প্রাণ দিতে হলো।পূর্বাহেœই বলা হয়েছে, সে যাত্রায় ফ্রান্সে ছিলাম সাকল্যে সাড়ে সাত মাস। প্রায় দুই দশক পরে প্যারিসে প্রত্যাবর্তনপূর্বক সর্বাগ্রে যে জিনিসটা নজরে এলো, তা হলোÑ আগে ফরাসিরা ইংরেজি ভাষাটা জানলেও বলতে চাইত না, কিন্তু এখনকার অবস্থা ভিন্ন। কেননা ওরা বিচার-বিশ্লে­ষণ করে দেখেছে যে, ওদের বার্ষিক রেভিনিউ বাজেটের বিরাট অংশ আসে পর্যটন খাত তথা ইংলিশ-স্পিকিং ট্যুরিস্টদের কাছ থেকে। বিশেষত আমেরিকানদের সারা জীবনের স্বপ্ন হলো জীবনে অন্তত একবার হলেও প্যারিসটা ঘুরে আসা। ফরাসিরা আমাদের মতো নয়, তাই দেশের স্বার্থেই অহমিকা ভুলে ইংরেজিকে অধিকতর প্রাধান্য দিচ্ছে। এমনিতেও একটা চটকদার কথা আছে যে, একজন আমেরিকান মারা গেলে তার আত্মা নাকি প্যারিসে মাইগ্রেট করে।এরপর যা নজরে এলো, তা হলো প্যারিসে বাঙালির আধিক্য, সৈয়দ মুজতবা আলী সাহেবের ভাষায় ‘স্বদেশী ভাই, সিলট্যা-নোয়াখাল্যা’। আটাত্তরে প্যারিসে স্বদেশীর সাক্ষাৎ পেতে হলে দুরবিন দিয়ে খুঁজতে হতো, পঁচানব্বইয়ে পয়েন্টে পয়েন্টে বাঙালির জটলা; আর বর্তমানে, আত্মজের বর্ণনামতে, ঘাড় ফেরালেই বাংলা তথা মাতৃভাষা কর্ণকুহরে প্রবেশ করে। আমাদের এক প্রাচীন কবি লিখেছিলেন, ‘(বাঙালিরা) হেলায় লংকা করিল জয়’। এ ক্ষেত্রেও ব্যাপারটা অনেকটা তাই-ই ঘটেছে বলতে হবে। জয় হোক বাঙালির সর্বত্র!নিবন্ধটি শেষ করতে যাচ্ছি ফরাসি স্টাইলে। ফরাসিরা বিদায় নেওয়ার কালে যা বলে তা শোনায় ‘আভওয়া’; কিন্তু আসলে ওরা বলে ‘অ রিভায়াখ’ (Au revoir), এর অর্থ হচ্ছে ‘পুনর্দর্শন পর্যন্ত (বিদায়)’। অতএব আমিও ‘আভওয়া, মঁসিয়ো এ মাদাম’, এটা বলে বিদায় নিচ্ছি।লেখক : রম্য সাহিত্যিক সাবেক মহাপরিচালক, ডাক বিভাগ।"
"সময় নিয়ে সৃষ্ট জটিলতায় নরসিংদী-৩ আসনে  মনোনয়নপত্র দাখিল করতে পারেননি ইসলামী ঐক্যজোটের চেয়ারম্যান মাওলানা আবদুল লতিফ নেজামী। তিনি অভিযোগ করেন, তার লোকজন নির্ধারিত সময় পাঁচটার আগেই মনোনয়নপত্র নিয়ে সহকারী রিটার্নিং অফিসারের দায়িত্বপ্রাপ্ত শিবপুর উপজেলা নির্বাহী কর্মকর্তার অফিসে যান। কিন্তু সহকারী রিটার্নিং কর্মকর্তা ৫টা ২ মিনিট বেজে গেছে বলে দাবি করে মাওলানা নেজামীর মনোনয়নপত্র গ্রহণ করেননি। এ বিষয়ে তিনি প্রধান নির্বাচন কমিশনার ও রিটার্নিং অফিসারের দায়িত্বপ্রাপ্ত নরসিংদী জেলা প্রশাসকের কাছে লিখিত অভিযোগ পেশ করেন। ৩৯ জনের মনোনয়নপত্র পেশ : ইসলামী ঐক্যজোটের ৩৯ জন মনোনয়নপ্রত্যাশী জমা দেওয়ার শেষ তারিখ ২৮ নভেম্বর স্ব-স্ব রিটার্নিং অফিসার ও সহকারী রিটার্নিং অফিসারের কার্যালয়ে তাদের মনোনয়নপত্র দাখিল করেছেন। মাওলানা যোবায়ের আহমদ- গাইবান্ধা-২, মাওলানা নজরুল ইসলাম বগুড়া-৫, মুফতি আরিফ বিল্লাহ ঝিনাইদহ-২, মাওলানা  শহিদুল ইসলাম ইনসাফী যশোর-২, মাওলানা মাহবুবুর রহমান-নড়াইল-২, রফিকুল ইসলাম বরগুনা-১, মাওলানা আবদুর রহমান (শাহআলম) পটুয়াখালী-১, ও ৪, মুফতি মুহাম্মদ তৈয়্যব হোসাইন ময়মনসিংহ-২, অধ্যাপক এহতেশাম সারোয়ার নেত্রকোনা-৩, মুফতি নুরুল আলম মুন্সীগঞ্জ-৩, মাওলানা আজহারুল হক ঢাকা-২, মুফতি আবদুল কাইয়ূম ঢাকা-৫, মুফতি এ এন এম জিয়াউল হক মজুমদার, ঢাকা-৮, মুফতি মাহবুবুর রহমান ঢাকা-১৫, আলী নুর রহমান খান সাজু ঢাকা-১৯, মাওলানা মো. ইসহাক নরসিংদী-১, খন্দকার মাজহারুল ইসলাম নারায়ণগঞ্জ-৩, কা হা মো. মাহহী হাসান শরীয়তপুর-১, কর্নেল (অব.) সৈয়দ আলী আহমদ সুনামগঞ্জ-৩, মুফতি ফয়জুল হক জালালাবাদী সিলেট-১, আলহাজ এম এ মতিন চৌধুরী সিলেট-৫, মাওলানা আসলাম রহমানী  মৌলভী বাজার-২, মাওলানা আবু ছালেহ হবিগঞ্জ-১, মাওলানা আতাউর রহমান হবিগঞ্জ-৩, মাওলানা এ কে এম আশরাফুল হক ব্রাহ্মণবাড়িয়া-১, মাওলানা আলতাফ হোসেন কুমিল্লা-১, মাওলানা বিন ইয়ামিন কুমিল্লা-৪,  শাহ আলম কুমিল্লা-৫, ডা. মো. মনির হোসেন চৌধুরী চাঁদপুর-২, আলমগীর মজুমদার ফেনী-১, মোশাররফ হোসেন নোয়াখালী-১, মাওলানা মঈনুদ্দিন রুহী চট্টগ্রাম-৫, মো. দুলাল খান চট্টগ্রাম-৯, তাজুল ইসলাম চৌধুরী চট্টগ্রাম-১১, মাওলানা রবিউল হোসাইন কক্সবাজার-৪ ও    বাবুল হোসেন বান্দরবান।"
"ক্ষমতায় গিয়ে দেশীয় শিল্পখাতের বিকাশ ও ব্যবসা-বাণিজ্য পরিচালনার জন্য যুগোপযোগী সুবিধা নিশ্চিত করবে বাম গণতান্ত্রিক জোট। এবার নির্বাচনী ইশতেহারে এমন ঘোষণা দিয়ে ৮ দলীয় এই কমিউনিস্ট জোট বলছে— তরুণ প্রজম্মের বেকার সমস্যা সমাধান করা হবে। রাষ্ট্রীয় নীতি ঢেলে সাজানো হবে। ঘুষ-দুর্নীতি ও লুটপাটের বিরুদ্ধে ‘জিরো টলারেন্স’ নীতি গ্রহণের অঙ্গীকারও আসছে বাম জোটের ইশতেহারে।আগামী ৭ ডিসেম্বর দেশবাসীর কাছে সংসদ নির্বাচনের ইশতেহার প্রকাশ করবে বাম গণতান্ত্রিক জোট। এবার নির্বাচনে প্রায় দেড় শত আসনে প্রার্থী দিয়েছে বাম জোট। এই জোটের প্রধান শরিক বাংলাদেশের কমিউনিস্ট পার্টি সিপিবি ‘ভিশন মুক্তিযুদ্ধ-৭১’ স্লোগানে কাস্তে মার্কায় ভোট চেয়ে আজ বিজয়ের মাসের প্রথম দিনে ইশতেহার ঘোষণা করবে। দলটির ইশতেহারে বৈষম্যহীন ইনসাফের সমাজ গড়া ও রুটি-রুজি এবং অধিকার প্রতিষ্ঠার অঙ্গীকারনামা থাকছে। ইশতেহার প্রসঙ্গে বাম গণতান্ত্রিক জোটের সমন্বয়ক ও সিপিবি সাধারণ সম্পাদক মো. শাহ আলম বলেন, গণতন্ত্র ও গণতান্ত্রিক অধিকার আদায়, দুর্নীতি ও দলীয়করণ বন্ধের ঘোষণা থাকবে বাম জোটের ইশতেহারে। এর সঙ্গে রাষ্ট্রীয় সন্ত্রাস ও জনদুর্ভোগ লাঘব এবং ধনী-গরিবের বৈষম্য নিরসন করার লক্ষ্যে বাম বিকল্প গড়ে তোলা হবে। আর সিপিবির ইশতেহারে থাকছে, অর্থনৈতিক দুর্বৃত্তায়ন, অব্যবস্থাপনা, নৈরাজ্য, ব্যাংক চুরি-লুটপাট বন্ধ ও অযাচিত ঋণ না দেওয়ার কথা। সব মানুষের নিজ ধর্ম পালনের স্বাধীনতা নিশ্চিত ও রাজনীতিতে ধর্মের ব্যবহার নিষিদ্ধের কথাও বলবে সিপিবি। সূত্র জানায়, আগামী সংসদ নির্বাচনে সর্বগ্রাসী সংকট থেকে মুক্তির জন্য লুটপাটতন্ত্র-সাম্রাজ্যবাদ-আধিপত্যবাদ- সাম্প্রদায়িকতা, রাষ্ট্রীয় সন্ত্রাস নির্মূল ও বিকল্প রাজনৈতিক শক্তি গড়ার সংগ্রামে বামপন্থি প্রার্থীদের ভোট প্রদানের আহ্বান জানিয়ে ইশতেহার প্রণয়নের কাজ শেষ পর্যায়ে রয়েছে।ওই ইশতেহারে কৃষি, কৃষক ও গ্রামীণ মজুর-শ্রমিকের অধিকার প্রতিষ্ঠা ও জীবনমান উন্নয়নের প্রতিশ্রুতি দিয়ে বাম জোট বলেছে— শিক্ষার প্রসার ও মানোন্নয়ন, শিক্ষা নিয়ে বাণিজ্য বন্ধ, শিক্ষা খাতে জাতীয় আয়ের ৮ শতাংশ বরাদ্দ করা হবে। স্বাস্থ্যখাত ও চিকিৎসার মানোন্নয়ন, চিকিৎসা বাণিজ্য বন্ধ ও বাজেট বাড়ানো, ইউনিয়ন পর্যায়ে সরকারি উদ্যোগে উন্নতমানের স্বাস্থ্য ও চিকিৎসা কাঠামো গড়ে তোলা হবে। যুবসমাজের তারুণ্য সম্পদকে সর্বোচ্চ কাজে লাগানো, নারী অধিকার প্রতিষ্ঠা, শিশু-কিশোর ও বৃদ্ধ-দুস্থ নাগরিকদের অধিকার নিশ্চিত করা হবে। ধর্মীয় সংখ্যালঘুদের প্রতি বৈষম্য রোধ ও তাদের মর্যাদা প্রতিষ্ঠা করা। শহরের বস্তিবাসী, হকার ও নাগরিকদের জীবনমানের উন্নয়ন, প্রতিবন্ধীদের জন্য সুযোগ সৃষ্টি ও অধিকার রক্ষা করবে বাম জোট। আট দলীয় বামপন্থি জোট ক্ষমতায় গিয়ে তথ্যপ্রযুক্তি, টেলিযোগাযোগ ও সামাজিক যোগাযোগ মাধ্যমকে সার্বজনীন করার ঘোষণা দিয়ে বলেছে— প্রকৃতি, পরিবেশ, জীববৈচিত্র্য ও জলবায়ু রক্ষা, পৃথিবীর উষ্ণায়নের বিরুদ্ধে লড়াই জোরদার করা হবে। জাতীয় স্বার্থরক্ষা ও বিকল্প জ্বালানি নীতির বাস্তবায়ন করা হবে। পানি উন্নয়ন ও বন্যা সমস্যার প্রতিকার, দুর্যোগ ব্যবস্থাপনার আধুনিকায়ন করা হবে। সড়ক দুর্ঘটনা প্রতিরোধ, যোগাযোগ ব্যবস্থার আধুনিকায়ন, যানজট রোধ, সরকারি ও স্বায়ত্তশাসিত পরিবহন ব্যবস্থা দ্রুত বাড়ানো হবে।"
"আগামী জাতীয় সংসদ নির্বাচন কেন্দ্র করে জাতীয় পার্টিতে চলছে অস্থিরতা। সারা বছর গুছিয়ে ওঠা দলটিতে হঠাৎ করেই দেখা দিয়েছে সমন্বয়হীনতা। পার্টি চেয়ারম্যান হুসেইন মুহম্মদ এরশাদ সম্মিলিত সামরিক হাসপাতালে ভর্তি। কবে ফিরবেন এ নিয়ে একেকজন একেকরম কথা বলছেন। পার্টির সিনিয়র কো- চেয়ারম্যান বেগম রওশন এরশাদ নীরব। তার সঙ্গেও যোগাযোগ করতে পারছেন না নেতা-কর্মীরা। কো-চেয়ারম্যান গোলাম মোহাম্মদ কাদেরও মুখ খুলছেন না। এদিকে জোটগতভাবে নির্বাচন করে জাতীয় পার্টিকে আগামীতে একটি শক্তিশালী অবস্থানে নেওয়ার জন্য পার্টির মহাসচিব এ বি এম রুহুল আমিন হাওলাদার শীর্ষ নেতাদের নিয়ে চেষ্টা চালিয়ে যাচ্ছেন। এদিকে জাতীয় পার্টিকে জোটগতভাবে ৪৫টি আসন দেওয়ার কথা বলা হচ্ছে। এসব  আসনে আওয়ামী লীগের অনেক প্রার্থীও মনোনয়নপত্র জমা দিয়েছেন। জাতীয় পার্টি ৪৫টি আসনের বাইরে আরও দেড় শ আসনে প্রার্থী দিয়েছে। দলের ও জোটগত মনোনয়ন না পাওয়ায় অনেক জাপা প্রার্থী পার্টির চেয়ারম্যান ও মহাসচিবের বিরুদ্ধে নানা অনিয়মের কথা গণমাধ্যমে তুলে ধরেছেন। বৃহস্পতিবার বনানীর কার্যালয়ে ভাঙচুরেরও খবর ছড়িয়েছে। কয়েকজন কেন্দ্রীয় নেতাও পদত্যাগ করেছেন। এদিকে গণমাধ্যমে প্রকাশিত পার্টির বিরুদ্ধে কথা বলা নেতারা বলছেন, ‘আমরা পার্টি চেয়ারম্যান ও মহাসচিবের বিরুদ্ধে নেতিবাচক মন্তব্য না করা সত্ত্বেও গণমাধ্যমে তা এসেছে।’ কেন্দ্রীয় নেতা সফিকুল ইসলাম সেন্টু, কাজী মামুন, জহিরুল আলম রুবেল, আবুল কাশেম রিপনসহ অনেকেই বলেছেন, তারা পার্টি চেয়ারম্যান ও মহাসচিবের বিরুদ্ধে কোনো কথা বলেননি। এ প্রসঙ্গে পার্টি চেয়ারম্যানের উপদেষ্টা কাজী মামুন বলেন, ‘আমার রাজনৈতিক ক্যারিয়ার এবং মহাসচিব এ বি এম রুহুল আমিন হাওলাদারের সঙ্গে আমার সম্পর্ক বিনষ্ট করার জন্যই আমার নামে পার্টির মহাসচিবকে ঘিরে মিথ্যা সংবাদ প্রকাশ ও প্রচার করা হয়েছে। আমার বরাতে যেসব মিডিয়ায় নেতিবাচক মন্তব্য প্রকাশিত হয়েছে ওইসব গণমাধ্যমে প্রতিবাদ পাঠিয়েছি।’ জানতে চাইলে এ বি এম রুহুল আমিন হাওলাদার বলেন, ‘এইচ এম এরশাদ ভালো আছেন, সুস্থ আছেন। শিগগিরই তিনি বাসায় ফিরবেন।’ তিনি বলেন, ‘একটি কুচক্রী মহল হীন উদ্দেশ্যে জাপার বিরুদ্ধে মনোনয়ন বাণিজ্যের অপপ্রচার চালাচ্ছে।’ তিনি বলেন, ‘জাতীয় পার্টি একটি বড় দল, সবাইকে মনোনয়ন দেওয়া সম্ভব নয়। আবার মহাজোটের কথা বিবেচনায় রেখেও ছাড় দিতে হচ্ছে। তাই অনেকেই মনোনয়ন না পেয়ে ক্ষোভে অসত্য ও বানোয়াট অভিযোগ তুলছেন। তবে মানুষের মাঝে গ্রহণযোগ্যতা আছে, নির্বাচনের সামর্থ্য আছে এবং জয়ী হওয়ার সম্ভাবনা আছে তাদেরই মনোনয়ন দেওয়া হয়েছে।’ তিনি বলেন, ‘৯ ডিসেম্বর প্রার্থিতা প্রত্যাহারের সময় মহাজোটের চূড়ান্ত তালিকা প্রকাশ করা হবে। বিভিন্ন গণমাধ্যমে মহাজোটের প্রকাশিত তালিকা বিভ্রান্তিমূলক। আমরা আশা করছি মহাজোটে জাতীয় পার্টি সম্মানজনক আসন পাবে।’ জানা যায়, আসন বণ্টন, মনোনয়নের চিঠি বিতরণ নিয়ে ভেতরে-বাইরে ব্যাপক হতাশা বিরাজ করছে।এ অবস্থায় পার্টি চেয়ারম্যান হুসেইন মুহম্মদ এরশাদের অসুস্থতার কারণে ভেঙে পড়েছে দলটির চেইন অব কমান্ড। কেউ কাউকে মানতে চাইছেন না। মনোনয়ন বাণিজ্যের অভিযোগ তুলে নেতা-কর্মীরা কথা বললে কেউ কোনো দায়িত্ব নিতে চাচ্ছেন না। এ প্রেক্ষাপটে মনোনয়ন না পেয়ে কিছু নেতা পদত্যাগ করেছেন। জাতীয় পার্টির তৃণমূল নেতা-কর্মীদের মধ্যেও এর বিরূপ প্রভাব পড়ছে। তারা চলমান পরিস্থিতি নিয়ে অসন্তোষ প্রকাশ করেছেন। কয়েকদিন মনোনয়ন নিয়ে ক্ষোভ-হতাশা দেখা গেছে জাতীয় পার্টি চেয়ারম্যানের বনানী কার্যালয়েও। দলীয় মনোনয়ন ও আওয়ামী লীগের সঙ্গে আসন বণ্টন নিয়ে পরিষ্কার সিদ্ধান্ত না হওয়ায় পরিস্থিতি প্রতিনিয়ত খারাপের দিকে যাচ্ছে। জোটগতভাবে প্রার্থীদের নাম ঘোষণা না হওয়ায় প্রার্থী ও তাদের কর্মী-সমর্থকরা ক্ষুব্ধ।"
"ইসলাম অর্থ শান্তি। ইসলাম এমনই এক জীবনবিধান যেখানে অন্য ধর্মাবলম্বীদের অধিকারকেও সর্বোচ্চ গুরুত্ব দেওয়া হয়েছে। আল কোরআন ও হাদিসের মূল শিক্ষা আল্লাহ ছাড়া কাউকে উপাস্য হিসেবে মানা যাবে না। কিন্তু যারা আল্লাহকে উপাস্য ভাবে না, তাদের উপাস্যের প্রতি গালি দেওয়া কিংবা বিরূপ মনোভাব দেখিয়ে অন্য ধর্মাবলম্বীদের কষ্ট দেওয়াকেও ইসলাম সমর্থন করে না। মুমিন হওয়ার জন্য কাউকে বাধ্য করাকেও সমর্থন করে না ঐশীবিধান।আল কোরআনে ইরশাদ হয়েছে, ‘আপনার রব ইচ্ছা করলে পৃথিবীতে যারা আছে সবাই ইমান আনত তবে কি আপনি মুমিন হওয়ার জন্য মানুষের ওপর জোরজবরদস্তি করবেন?’ (১০:৯০)।অন্যত্র ইরশাদ হয়েছে, ‘আল্লাহকে ছেড়ে যাদের তারা ডাকে তাদের তোমরা গালি দিও না, কেননা তারা সীমালঙ্ঘন করে অজ্ঞতাবশত আল্লাহকেও গালি দেবে।’ সূরা আনয়াম, আয়াত ১০৮।পরমতসহিষ্ণুতার আদর্শ ছিলেন রসুল সাল্লাল্লাহু আলাইহি ওয়াসাল্লাম। এই আদর্শিক চেতনা থেকে কখনো তিনি এতটুকু বিচ্যুত হননি। একবার জনৈক বেদুইন নিজের প্রয়োজন পূরণের বিষয়ে রসুল সাল্লাল্লাহু আলাইহি ওয়াসাল্লামের সঙ্গে আপত্তিকর আচরণ করলে তিনি বললেন, ‘তুমি আমার সঙ্গে যে ব্যবহার করেছ তার বদলা নেওয়া হবে।’ বেদুইন বললেন, ‘না’। তিনি বললেন, ‘কেন?’ বেদুইন বললেন, ‘কারণ আপনি মন্দের বদলা মন্দ দিয়ে নেন না’। এ কথা শুনে রসুল সাল্লাল্লাহু আলাইহি ওয়াসাল্লাম হেসে ফেললেন এবং তার প্রয়োজন পূরণ কর দিলেন। ইবনে হিশাম।ইয়েমেনের একটি প্রদেশের নাম নাজরান। প্রাচীন আরবের খ্রিস্টান পণ্ডিত ও পুরোহিতদের এটা ছিল এক বিখ্যাত কেন্দ্র। তারা একবার তাদের ৬০ জন বিখ্যাত ধর্মগুরুর এক প্রতিনিধি দল মদিনায় পাঠাল। তারা মসজিদে নববীতে যখন উপনীত হলেন তখন তাদের সান্ধ্য উপাসনার সময়। এদিকে মাগরিবের নামাজের সময়ও সমাগত। খ্রিস্টানরা তাদের প্রার্থনার অনুমতি চাইলেন। নামাজের সময় বলে উপস্থিত সাহবায়ে কিরাম আপত্তি তুললেন। কিন্তু পরমতসহিষ্ণুতার মূর্তপ্রতীক রসুল সাল্লাল্লাহু আলাইহি ওয়াসাল্লাম সেই আপত্তি কানে না নিয়ে মসজিদে নববীর অভ্যন্তরেই তাদের প্রার্থনার অনুমতি দিলেন। আশ্চর্যের বিষয়, একই মসজিদে রসুল সাল্লাল্লাহু আলাইহি ওয়াসাল্লামের ইমামতিতে কিবলার দিকে ফিরে মুসলমানরা নামাজে মশগুল হলেন আর একই সময়ে বিপরীত দিকে মুখ করে পাদরিরা নিমগ্ন হলেন তাদের প্রার্থনায়। পৃথিবীর ইতিহাসে বোধহয় সাম্প্রদায়িক সম্প্রীতি ও পরমতসহিষ্ণুতার এ রকম নজির আর দ্বিতীয়টি নেই। ইবনে হিশাম।লেখক : ইসলামবিষয়ক গবেষক"
"কোনো নির্বাচনের মাধ্যমে নয়, বরং একজন দালাইলামার মৃত্যুর পর এক আশ্চর্য প্রথা অনুসরণ করে খুঁজে বের করা হয় আরেকজন দালাইলামাকে। তিব্বতের ইতিহাসে এখন পর্যন্ত ১৪ জন দালাইলামাকে খুঁজে বের করা হয়েছে। তিব্বতের বৌদ্ধ ‘গেলুগ’ শাখার বিশ্বাস অনুসারে দালাইলামা একবার দেহত্যাগ করলেও তার বার বার জম্ম  হয়। পৃথিবীর অনাগত মানুষকে বুদ্ধের শিক্ষার আলোয় আলোকিত করতেই তার এই পুনর্জম্ম  । তাই একজন দালাইলামার মৃত্যুর সঙ্গে সঙ্গে তিব্বতের প্রধান লামারা একত্র হয়ে খোঁজ শুরু করেন নতুন দালাইলামারূপী শিশুকে। মূলত তিনটি প্রক্রিয়ায় খুঁজে বের করা হয় শিশু দালাইলামাকে। একজন দালাইলামার মৃত্যুর পরই প্রধান লামাদের কেউ একজন তাদের স্বপ্নে শিশু দালাইলামাকে খুঁজে পাওয়ার জন্য কী করতে হবে তার ইঙ্গিত পান। সে অনুসারে কাজ করে শিশু দালাইলামাকে খুঁজে বের করা হয়।প্রধান লামাদের কেউ যদি স্বপ্নে কোনো নির্দেশ না পান তাহলে পূর্ববর্তী দালাইলামার অন্ত্যেষ্টিক্রিয়ার সময় যে ধোঁয়া নির্গত হয়, লামারা তার গতিপথ অনুসরণ করেন। সেই ধোঁয়ার গতিপথ অনুসরণ করে বাড়ি বাড়ি গিয়ে নতুন জম্ম  নেওয়া শিশুর মধ্যে দালাইলামাকে খুঁজে বের করার চেষ্টা করেন তারা।যখন অন্য কোনো প্রক্রিয়ায় শিশু দালাইলামাকে খুঁজে পাওয়া না যাবে, তখন লামও-লা-সো নামক পাহাড়ঘেরা এক সরোবরের পাড়ে ধ্যান শুরু করেন লামারা। ৫ হাজার ৩০০ মিটার উচ্চতায় অবস্থিত ২ বর্গ কিলোমিটারের এই সরোবরের ব্যাপারে তিব্বতে প্রচলিত আছে অনেক রূপকথা।তবে তিব্বতের বৌদ্ধধর্ম অনুসারীদের মতে এই সরোবরের দেবী পালদেন লামো প্রথম দালাইলামাকে প্রতিজ্ঞা করেছিলেন যে তিনি দালাইলামাদের পুনর্জম্মে র ধারা অব্যাহত রাখবেন। তাই প্রধান লামারা শিশু দালাইলামার ব্যাপারে কোনোরূপ ইঙ্গিত পাওয়ার আগ পর্যন্ত অব্যাহত রাখেন সেই ধ্যান। ১৯৩৫ সালে ১৩তম দালাইলামার মৃত্যুর পর তার পরবর্তী তেনজিন গিয়াৎসুকে খুঁজে বের করতে চার বছর ধ্যানরত ছিলেন প্রধান লামারা। চার বছরের মাথায় লামারা তার ব্যাপারে অবহিত হয়ে তাকে খুঁজে বের করেন।মুন্সি জামিল উদ্দিন"
"করদানের ক্ষেত্রে দেশবাসীর অনীহা ধীরে ধীরে হলেও অপসৃত হচ্ছে। করদানে এগিয়ে আসছে প্রতি বছরই বিপুলসংখ্যক মানুষ। চলতি করবর্ষে ২০ লাখ ৬ হাজার ৭১৫ ব্যক্তি শ্রেণির করদাতা আয়কর বিবরণী বা রিটার্ন দাখিল করেছেন। তারা ২ ডিসেম্বর পর্যন্ত নির্ধারিত সময়ে সরকারি কোষাগারে আয়কর জমা দিয়েছেন ২২ হাজার ২৬৪ কোটি টাকা। গত করবর্ষের চেয়ে এবার বাড়তি ২ লাখ ১৩ হাজার করদাতা রিটার্ন দাখিল করেছেন। জাতীয় রাজস্ব বোর্ডের সদস্য জিয়াউদ্দিন মাহমুদ সোমবার সেগুনবাগিচার রাজস্ব ভবনে সাংবাদিকদের কাছে এ তথ্য তুলে ধরে বলেছেন, ২০১৭ সালে রিটার্ন দাখিল বাবদ আয় হয়েছিল ১৯ হাজার ৮১০ কোটি টাকা। এ বছর হয়েছে ২২ হাজার ২৬৪ কোটি টাকা। এর মধ্যে কেবল নভেম্বরেই আয় হয়েছে ৫ হাজার ২৪৮ কোটি টাকা। গত বছর একই মাসে আয় হয়েছিল ৪ হাজার কোটি টাকা। আয়কর দাতার সংখ্যা বৃদ্ধি নিঃসন্দেহে একটি ইতিবাচক ঘটনা। সরকার পরিচালনা শুধু নয়, দেশের সব উন্নয়ন কর্মকাণ্ড পরিচালিত হয় জনগণের দেওয়া কর থেকে। বাংলাদেশের জনসংখ্যা ১৬ কোটির বেশি। আনুমানিক হিসাবে দেশের প্রায় ১ কোটি মানুষ আয়কর দেওয়ার মতো আয় করেন। কিন্তু নানামুখী তৎপরতার পরও মাত্র এক পঞ্চমাংশ অর্থাৎ ২০ লাখ নাগরিককে করদাতার তালিকায় অন্তর্ভুক্ত করা সম্ভব হয়েছে। আয়কর দেওয়ার যোগ্য সব নাগরিক আয়কর দানে এগিয়ে এলে সরকার যে বাড়তি রাজস্ব আদায় করতে সক্ষম হতো তা দিয়ে প্রতি বছর একটি করে পদ্মা সেতু নির্মাণ করা সম্ভব হতো। দেশের নাগরিকদের সিংহভাগ আয়কর দানে উৎসাহী হলেও করবান্ধব পরিবেশের অভাবে অনেকে আয়কর দাতাদের তালিকায় নিজেদের নাম ওঠাতে ভয় পান। নাগরিকদের সিংহভাগ যে পরিমাণ আয়কর দেন তার সমঅংশ ব্যয় হয় রিটার্ন দানের সময় আয়কর আইনজীবী ও দুর্নীতিগ্রস্ত কর্মকর্তাদের পেছনে। সাধারণ মানুষের করভীতি দূর করতে এসব ব্যাপারে নজর দিতে হবে। আয়কর দাতারা যাতে সরাসরি আয়কর দানে উৎসাহী হন সে বিষয়টি নিশ্চিত করা এখন সময়ের দাবি।"
"তার বেড়ে ওঠা রাজধানীর বাড্ডায়। বাবা ছিল রিকশাচালক আর মা বিভিন্ন বাসা-বাড়ির গৃহকর্মী। বয়স যখন ৭ বছর, তখন সে স্থানীয় এক চায়ের দোকানে কর্মচারীর কাজ শুরু করে। এরপর রাজনৈতিক নেতাদের কার্যালয়ে চা পৌঁছে দেওয়ার কাজের এক পর্যায়ে বিভিন্ন লোকের সঙ্গে সখ্য হয়। বছর দশেক পর সে যোগ দেয় ঠিকাদারি প্রতিষ্ঠানের শ্রমিক হিসেবে। তার স্বপ্ন ছিল রাতারাতি কোটিপতি হওয়ার। এক সময় সেই স্বপ্ন বাস্তবে রূপ নেয়। কোনো বৈধ বা স্বীকৃত পথে নয়। রাজধানীতে সিঁধেল চুরির পথ ধরেই আজ সে কোটিপতি। কিন্তু তার চুরির কৌশল সাধারণ বেশভূষা চোরের মতো ছিল না। ৩৫ লাখ টাকার এক্সজিও প্রিমিও প্রাইভেটকারে চলাফেরা ছিল তার। এলাকায় সে এক স্বনামধন্য ব্যবসায়ী। চুরি শেষে স্থান ত্যাগ করত ৫ লাখ টাকা দামের আর ওয়ান ফাইভ সুজুকি ব্র্যান্ডের মোটর সাইকেলে। খোদ রাজধানীতেই ঘটে যাওয়া এসব ঘটনা বলিউডের ধুম সিনেমাকেও হার মানিয়েছে। কয়েক দফা অভিযানের পর গত ২১ নভেম্বর ভাটারা এলাকা থেকে গ্রেফতার হয় শিপন ইসলাম (৩২) নামের সেই চোর। এ সময় তার কাছ থেকে বিদেশি পিস্তল, গুলি, ল্যাপটপ ও আইফোন জব্দ করা হয়। এ ঘটনায় এলাকায় চাঞ্চল্যের সৃষ্টি হয়েছে। এ বিষয়ে ঢাকা মহানগর পুলিশের বাড্ডা জোনের সিনিয়র সহকারী কমিশনার (এসি) আশরাফুল করিম বলেন, ছয় মাস ধরে ওই চোরের সন্ধান  চলছিল। তার অত্যাচারে অতিষ্ঠ হয়ে পড়ে এলাকাবাসী। প্রায় প্রতিদিনই ভাটারা ও আশপাশের বিভিন্ন বাসাবাড়িতে দামি দামি জিনিসপত্র হারিয়ে যেত। কিন্তু এ রহস্য উন্মোচন করতেই অপেক্ষা করতে হয়েছে অন্তত এক মাস।রড চুরি থেকে ভয়ঙ্কর চোর হয়ে ওঠা : চায়ের দোকান ছেড়ে ঠিকাদারি প্রতিষ্ঠানে শ্রমিক হিসেবে যোগ দেওয়ার কিছুদিন পরই শিপন রডের টুকরা চুরি করা শুরু করে। এক পর্যায়ে সে রডের বান্ডিলও চুরি করে বিক্রি করা শুরু করে। কয়েক বছর পর গড়ে তোলে তিন সদস্যের সিন্ডিকেট। সিন্ডিকেটের সদস্যরা এলাকায় ঘুরাঘুরি করে বিভিন্ন বাসা-বাড়ির সামনে রেকি করত। কয়েক দফা রেকির পর চুরির অভিযানে যেত শিপন।যেভাবে উন্মোচন হলো চুরির রহস্য : ৬ মে ভাটারার একটি বাড়িতে ভয়াবহ চুরির ঘটনা ঘটে। বাসার জানালার গ্রিল কেটে ভিতরের আলমারি ভেঙে স্বর্ণালঙ্কারসহ সাড়ে ৯ লাখ টাকার মালামাল চুরি হয়। একই এলাকায় ২০ মে আরেকটি চুরি হয়। এ সময় ২১ লাখ ৭০ হাজার টাকা মূল্যের স্বর্ণালঙ্কার ও বাসার বিভিন্ন মালামাল চুরি হয়। ২৪ মে আরেক দফা চুরির ঘটনা ঘটে। এ ঘটনায় একই এলাকার একটি বাসার ৮ লাখ ২১ হাজার টাকা মূল্যের মালামাল খোয়া যায়। জানা যায়, বাসা তিনটি ছিল সচিব ও পুলিশ কর্মকর্তাদের। যে কারণে এই তিনটি মামলা নিয়ে অত্যন্ত গুরুত্বের সঙ্গে তদন্ত শুরু করে থানা পুলিশ। পুলিশের তদন্তে চুরির ধরন ও কৌশল একই বলে ধরা পড়ে। প্রযুক্তির সহায়তায় ঘটনার এক মাসের বেশি সময় পর শিপনকে শনাক্ত করে তদন্ত কর্মকর্তা এসআই মিজানুর রহমান।শিপনের চুরির কৌশল : চুরির আগে প্রতি সন্ধ্যা রাতে বিভিন্ন বাসা-বাড়ির সামনে শিপন ও তার দুজন লোক রেকি দিত। যে বাসার বাতি বন্ধ থাকত সেই বাসায় আরও দু-দফা রেকি দিত। তিন দফা রেকি শেষে তারা অনুমান করত যে, হয়তো ওই বাসার লোকজন ঢাকা কিংবা দেশের বাইরে রয়েছে। এরপর একজন সঙ্গী নিয়ে প্রাইভেটকার নিয়ে চুরি করতে সেই বাসায় হানা দিত শিপন। তার টার্গেট থাকত দ্বিতীয় ও তৃতীয় তলার বাসাগুলো। সে প্লাস ও রেঞ্জ নিয়ে জানালা কেটে বাসার ভিতরে ঢুকে ১০-১৫ মিনিটের মধ্যে মূল্যবান মালামাল হাতিয়ে নিয়ে সটকে পড়ত।যত সব সম্পদের মালিক : শুধু ভাটারা এলাকাতেই ৫ বছর ধরে চুরি করে আসছিল শিপন। আর প্রতিটি বাসা থেকে চুরি করে বাসায় ফেরার আগে হাতিয়ে নেওয়া স্বর্ণালঙ্কারগুলো বাড্ডা ও তাঁতীবাজারে দুটি স্বর্ণের দোকানে বিক্রি করে দিত। চুরির টাকায় নারায়ণগঞ্জের সোনারগাঁও ও রূপগঞ্জে দুটি দৃষ্টিনন্দন বাড়ি, আর বাড্ডায় দুই কাঠা জমিও কিনেছে শিপন। এ ছাড়াও তার রয়েছে ৩৫ লাখ টাকার প্রাইভেটকার এবং ৫ লাখ টাকার মোটরসাইকেল।যেভাবে ধরা পড়ল শিপন : চিহ্নিত হওয়ার পর থেকে ভয়ঙ্কর এই চোরকে ধরতে অন্তত ১৭ বার অভিযান চালায় পুলিশ। প্রতিটি স্থানেই আইনশৃঙ্খলা বাহিনী উপস্থিত হওয়ার ৫ মিনিট আগে পালিয়ে যায় সে। তিন দফা অভিযানের পর পাসপোর্ট ছাড়াই ভারতে যায় শিপন। সেখানে শিলিগুড়ি পুলিশের কাছেও ধরা পড়ে। কয়েক দিন পর দেশে ফিরে এলে আবারও তার অবস্থান শনাক্ত করে গ্রেফতার অভিযান চালানো হয়। বিষয়টি বুঝতে পেরে সে ভুয়া ট্রেড লাইসেন্স করে নিজেকে বড় ব্যবসায়ী দাবি করে উল্টো পুলিশের বিরুদ্ধে আইনি পদক্ষেপ নেয়। এতেও রক্ষা হয়নি তার। সর্বশেষ ২১ নভেম্বর সকাল পৌনে ৯টার দিকে রিপনকে নিয়ে ভাটারা ঘাটপাড় এলাকায় অবস্থান করাকালে পুলিশ তাকে অস্ত্রসহ গ্রেফতার করে। পরে তাকে তিন দিনের রিমান্ডে নিয়ে জিজ্ঞাসাবাদ করা হয়। এদিকে পেশাদার আরও দুই চোর মো. বাবু ও তার বন্ধু রফিকুল ইসলামকে গ্রেফতার করে ডিবি পুলিশ। তারাও বাসা-বাড়িতে বাতি বন্ধ দেখলেই অপারেশন শুরু করত। ৫ মিনিটের মধ্যেই গ্রিল কাটত। এরপর ছোট্ট কাটা জানালা দিয়ে ভিতরে ঢুকে ২০ মিনিটের মধ্যে ঘর তন্ন তন্ন করে নগদ অর্থ ও স্বর্ণালঙ্কার নিয়ে বেরিয়ে পড়ত। ১০ বছর ধরে প্রায় নিয়মিত গ্রিল কেটে গুলশান, বনানী, বাড্ডা, নতুন বাজার, মহাখালী, রামপুরা এলাকায় চুরি করে আসছিল। দুই বন্ধু মিলে রাজধানীতে চুরি করেছে অন্তত সাড়ে ৪০০। মালিক হয়েছে লাখ লাখ টাকার। নারায়ণগঞ্জ ও নোয়াখালীতে তৈরি করেছে বাড়িও।"
"বরগুনায় এক বৃদ্ধ দম্পতির মৃতদেহ উদ্ধার করেছে পুলিশ। গতকাল সকালে বরগুনা সদর উপজেলার নলী এলাকার নিজ বাড়ি থেকে তাদের মৃতদেহ উদ্ধার করা হয়। নিহতরা হলেন— আবদুল মান্নান (৭৫) ও তার স্ত্রী ফাতেমা বেগম (৬০)। এ ঘটনায় নিহতদের বড় ছেলে ননি ও তার স্ত্রী কলি আক্তারকে আটক করেছে পুলিশ।পুলিশ জানায়, বৃহস্পতিবার রাতে খাবার খেয়ে তারা ঘুমিয়ে পড়েছিলেন। সকাল হলেও তারা যখন ঘুম থেকে উঠছিলেন না তখন স্বজনরা ঘরে গিয়ে তাদের মৃত অবস্থায় শুয়ে থাকতে দেখে পুলিশকে খবর দেয়। পুলিশ ঘটনাস্থলে গিয়ে লাশ দুটি উদ্ধার করে বরগুনা জেনারেল হাসপাতালের মর্গে ময়নাতদন্তের জন্য পাঠায়।স্থানীয়রা জানান, নিহত দম্পতির বড় ছেলে রনি বরগুনা শহরে খাবার হোটেলের ব্যবসা করেন। সম্প্রতি তিনি ব্যবসা পরিচালনার জন্য বাবা-মায়ের কাছে জমি বিক্রি করে এক লাখ টাকা দাবি করেন। টাকা দিতে রাজি না হলে রনি ও তার স্ত্রী এই বৃদ্ধ দম্পতিকে আজেবাজে কথা বলে গালিগালাজ করে। বিষয়টি নিয়ে শুক্রবার শালিসি বৈঠক হওয়ার কথা ছিল। বরগুনা সদর থানার ভারপ্রাপ্ত কর্মকর্তা (ওসি) বলেন, বৃদ্ধ দম্পতির সুরাতহাল রিপোর্টে আঘাতের কোনো চিহ্ন পাওয়া যায়নি। তবে ময়নাতদন্তের পর ছাড়া কিছুই বলা যাচ্ছে না। লাশ উদ্ধার করে ময়নাতদন্তের জন্য বরগুনা জেনারেল হাসপাতালে পাঠানো হয়েছে।"
"টেকনাফের এমপি আবদুর রহমান বদির গাড়িতে হামলার ঘটনা ঘটেছে। এদিকে খুলনায় মৎস্য ও প্রাণিসম্পদ মন্ত্রীর জামাতাকে গুলি করা হয়েছে।আমাদের জেলা প্রতিনিধি ও নিজস্ব প্রতিবেদকের পাঠানো খবর—কক্সবাজার : ইয়াবা কারবার নিয়ে বিতর্কিত কক্সবাজার-৪ (উখিয়া-টেকনাফ) আসনের এমপি আবদুর রহমান বদির গাড়ি ভাঙচুরের ঘটনা ঘটেছে। গতকাল রাতে ঘটনার পরপরই এমপি বদি দাবি করেছেন, তার চলন্ত গাড়িতে তাকে হত্যার উদ্দেশ্যেই গুলি করা হয়েছে। তবে তিনি অক্ষত রয়েছেন। হামলার ঘটনায় গাড়িটির পেছনের কাচ ভেঙে গেছে। তিনি হামলাকারী দুজনকে চিনতে পেরেছেন  বলেও জানিয়েছেন। হামলাকারীদের একজন আবদুল্লাহ এবং অন্যজন তার (আবদুল্লাহর) শ্যালক বলে দাবি করেন বদি। তবে টেকনাফ উপজেলা বিএনপির সাধারণ সম্পাদক মোহাম্মদ আবদুল্লাহ রাতে জানিয়েছেন, তিনি এ ধরনের ন্যক্কারজনক ঘটনায় জড়িত নন। গতকাল রাত সোয়া ৮টার দিকে কক্সবাজার-টেকনাফ মহাসড়কের হোয়াইক্যং ইউনিয়নের কানজরপাড়া কেন্দ্রীয় জামে মসজিদ সংলগ্ন এলাকায় ঘটেছে হামলার এ ঘটনা। তবে ঘটনার সময় ‘গুলিবর্ষণ’ নিয়ে সন্দেহের সৃষ্টি হয়েছে। অনেকেই বলেছেন, ঘটনাস্থলে গুলিবর্ষণের শব্দ শোনা যায়নি।স্থানীয় হোয়াইক্যং ইউনিয়ন পরিষদ চেয়ারম্যান ও জামায়াত নেতা মওলানা নূর আহমদ আনোয়ারী ঘটনার বিষয় নিয়ে পরস্পরবিরোধী বক্তব্য দিয়েছেন। টেকনাফ থানার ভারপ্রাপ্ত কর্মকর্তা (ওসি) প্রদীপ কুমার দাশ জানিয়েছেন, তিনি ঘটনাস্থল পরিদর্শন করছেন। গুলিবর্ষণের ঘটনা নিয়ে তিনি বলেছেন, এটা নিয়ে তদন্ত করা হচ্ছে।খুলনায় মন্ত্রীর জামাতাকে গুলি : এদিকে খুলনায় বাসায় ঢুকে প্রভাষ কুমার দত্ত (৫৬) নামে বাংলাদেশ ব্যাংকের একজন ডিজিএমকে গুলি করা হয়েছে। তিনি মৎস্য ও প্রাণিসম্পদ মন্ত্রী নারায়ণ চন্দ্র চন্দের জামাতা। গতকাল রাত সোয়া ১০টার দিকে নগরীর বকশীপাড়ায় প্রভাষের বাসায় এ ঘটনা ঘটে। পরে তাকে খুলনা মেডিকেল কলেজ হাসপাতালে ভর্তি করা হয়েছে। সোনাডাঙ্গা থানার ভারপ্রাপ্ত কর্মকর্তা (ওসি) মো. মঞ্জুরুল হক জানান, প্রভাষ কুমার দত্তকে সন্ত্রাসীরা গুলি করে পালিয়েছে। তাদের ধরতে পুলিশের একাধিক টিম মাঠে নেমেছে।"
"নাটোরে আসন্ন শীত মৌসুমে সবজি আবাদের লক্ষ্যমাত্রা ছাড়িয়ে যাওয়ার সম্ভাবনা রয়েছে। ইতিমধ্যে শীতের শুরুতেই বাজারে বিভিন্ন নতুন সবজির সরবরাহ বেড়ে যাওয়ায় দামও কম। এতে ক্রেতারাও খুশি। তবে দাম নিয়ে চাষিরা হতাশা প্রকাশ করেছে।জেলা কৃষি সম্প্রসারণ অধিদফতর সূত্রে জানা যায়, জেলায় চলতি মৌসুমে  ৮ হাজার হেক্টর জমিতে সবজি আবাদের লক্ষ্যমাত্রা নির্ধারণ করা হয়। অক্টোবর মাস থেকে সবজি চাষ শুরু হলেও অনেক চাষি আগাম সবজি চাষ করেছে। মার্চ মাস নাগাদ সবজি চাষের শেষ সময় নির্ধারিত হলেও নভেম্বর মাসেই লক্ষ্যমাত্রা ছাড়িয়ে যাবে। ইতিমধ্যে প্রায় ৭ হাজার হেক্টর জমিতে সবজি আবাদ হয়েছে। গোল আলুসহ সব ধরনের শীতকালীন সবজি স্থানীয় বাজারে উঠতে শুরু করেছে। নাটোর শহরের বিভিন্ন সবজি আড়ত সূত্রে দেখা যায়, বাজারে শীতের সবজি উঠেছে। ফুলকপি, বাঁধাকপি, ধনেপাতা, লাউ, পেঁপে, মুলাসহ বেশ কিছু সবজির সরবরাহ বেড়েছে। বাজারে আসতে শুরু করেছে নতুন গোল লাল ও সাদা আলু। নতুন সবজির মধ্যে ফুলকপি প্রতি কেজি ২২ থেকে ২৫ টাকা, পাতাকপি প্রতি পিস ১১ থেকে ১৫ টাকা, বেগুন ১৫ থেকে ২০ টাকা, লাউ প্রতি পিস ১৬ থেকে ২২ টাকা, মুলা কেজি ১০ টাকা, শিম ২৩ থেকে ৪০ টাকা , টমেটো ৮০ থেকে ৯০ টাকা, ধনেপাতা ৩২ থেকে ৩৫ টাকা, পালং শাক প্রতি কেজি ১৩ থেকে ১৬ টাকা, বরবটি ২২ থেকে ২৭ টাকা, পেঁপে ৮ থেকে ১২ টাকা কেজি, গাজর কেজি ৩৫ থেকে ৪৫ টাকা, করলা কেজি ৩০ থেকে ৪০ টাকা, ফুলকা কেজি ৮০ টাকা এবং এক আঁটি (৮ থেকে ৯টি) নতুন পিয়াজ ২৫ টাকায় বিক্রি হচ্ছে। সদর উপজেলার হয়বতপুরের কৃষক সায়েদ উদ্দিন বলেন, তিনি অন্তত ২০ বিঘা জমিতে পাতাকপি চাষ করেছেন। বিঘায় খরচ হয়েছে ১২ হাজার টাকা। প্রায় ৫০ হাজার টাকা লাভের আশা ছিল। কিন্তু সবজির সরবরাহ বেশি হওয়ায় দাম পড়ে গেছে। এতে লাভের পরিমাণ কম হওয়ার সম্ভাবনা রয়েছে। অপর এক কৃষক আফেল উদ্দিন জানান, তিনি পাতাকপি, গাজর, ফুলকপি, পালং ও লাল শাক চাষ করেছেন। দাম পাওয়ার আশা করছেন। জেলা কৃষি সম্প্রসারণ অধিদফতরের উপপরিচালক রফিকুল ইসলাম বলেন, নাটোর হচ্ছে ধান উৎপাদনের দিক থেকে অগ্রগামী এলাকা। তেমনি সবজি চাষের উপযোগী এলাকা। জেলায় সবজি আবাদের সময় শুরু হয় অক্টোবর মাস থেকে। কিন্তু কৃষক আগে থেকেই শীতকালীন সবজি আবাদ শুরু করেছে। স্থানীয় বাজার ছাড়া ঢাকা ও দেশের বিভিন্ন এলাকায় যাচ্ছে। এবার ৮ হাজার হেক্টর জমিতে সবজি চাষের লক্ষ্য নির্ধারণ করা হলেও তা ছাড়িয়ে যাবে বলে ধারণা করা হচ্ছে। সবজি চাষে খরচ যেমন কম, তেমনি লাভও বেশি। আবহাওয়া অনুকূলে থাকায় পোকা মাকড়ের আক্রমণও তেমন নেই। চাষিরা সহজেই ও আগাম নিরাপদ সবজি উৎপাদন করে লাভবান হচ্ছে।"
"শরীয়তপুরে আগুনে পুড়ে দুই দোকান কর্মচারীর মৃত্যু হয়েছে। শরীয়তপুর শহরের পালং বাজারে এক ভয়াবহ অগ্নিকাণ্ডে কাপড়, মিষ্টি, সোনার দোকান ও বসতবাড়িসহ অন্তত ১৫টি দোকান ভস্মীভূত হয়েছে।পুলিশ, পালং বাজার ব্যবসায়ী ও স্থানীয়রা জানান, ভোররাত ৪টার দিকে হঠাৎ একটি দোকানে আগুন দেখতে পান বাজার পাহারাদাররা। সঙ্গে সঙ্গে ফায়ার সার্ভিসে খবর দিলে একটি ইউনিট এসে আগুন নিয়ন্ত্রণে কাজ শুরু করে। পরে ডামুড্যা, গোসাইরহাট ও মাদারীপুর থেকে আরও তিনটি ইউনিট এর সঙ্গে যোগ দেয়। প্রায় ২ ঘণ্টা চেষ্টা চালিয়ে আগুন নিয়ন্ত্রণে আনতে সক্ষম হন ফায়ার সার্ভিস কর্মীরা। এর মধ্যে বাজারের দুটি কাপড়ের দোকান, সোনার দোকান, পাইকারি মুদি দোকান, চারটি বসতবাড়িসহ অন্তত ১৫টি দোকান পুড়ে ছাই হয়ে যায়। এতে প্রায় ২০ কোটি টাকার ক্ষতি হয়েছে বলে দাবি করেছেন বাজারের ব্যবসায়ীরা। এ সময় একটি মিষ্টির দোকানে আটকা পড়ায় আগুনে পুড়ে দুজন মারা যান। তারা হলেন মাদারীপুরের রাজৈর উপজেলার কমলাপুর গ্রামের সুখচাঁদ বৈরাগীর ছেলে পলাশ বৈরাগী (২৫) ও রবি সরকারের ছে?লে বিশ্বজিৎ সরকার (২০)। সকালে পুলিশ লাশ উদ্ধার করে শরীয়তপুর সদর হাসপাতাল মর্গে নিয়ে যায়। পালং মডেল থানার ভারপ্রাপ্ত কর্মকর্তা মনিরুজ্জামান বলেন, অগ্নিকাণ্ডের কারণ এখনো নিশ্চিত হওয়া যায়নি।"
"বেনাপোল সীমান্তে হুন্ডির ৪০ হাজার মার্কিন ডলারসহ এক যুবককে আটক করা হয়েছে। গতকাল সকালে গাতিপাড়া গ্রামের মসজিদের সামনে থেকে আবু জাহিদকে (১৮) আটক করা হয় বলে যশোর-৪৯ বিজিবি ব্যাটালিয়নের অধিনায়ক লেফটেন্যান্ট কর্নেল মোহাম্মদ আরিফুল হক জানান।জাহিদ বেনাপোল পোর্ট  থানার বড় আঁচড়া গ্রামের সাহেব আলীর ছেলে।লে. কর্নেল আরিফুল বলেন, বাংলাদেশের ভিতরে গাতিপাড়া সীমান্তে এক পাচারকারী ভারত থেকে হুন্ডির ডলার নিয়ে অবস্থান করছে খবর পেয়ে বিজিবির টহল দল অভিযান চালিয়ে জাহিদকে আটক করে।পরে তার শরীরে তল্লাশি করে ৪০ হাজার মার্কিন ডলার পাওয়া যায়; যা ৩৩ লাখ ৬০ হাজার বাংলাদেশি টাকার সমান। জাহিদের বিরুদ্ধে মামলা দিয়ে বেনাপোল পোর্ট থানায় হস্তান্তর করা হয়েছে বলে এই বিজিবি কর্মকর্তা জানান।"
"নারায়ণগঞ্জের রূপগঞ্জে এলাকায় আধিপত্য বিস্তার নিয়ে আওয়ামী লীগের দুই গ্রুপের সংঘর্ষে খোরশেদ আলম নামে এক কর্মী নিহত হয়েছেন। গতকাল ভোরে চিকিৎসাধীন অবস্থায় তিনি মারা যান। বৃহস্পতিবার রাতে সংঘর্ষের ঘটনা ঘটে। নিহত খোরশেদ গন্ধর্বপুর সাইনবোর্ড এলাকার গিয়াসউদ্দিনের ছেলে। সংঘর্ষে আরও অন্তত ৩০ ব্যক্তি আহত হয়েছেন। তাদের মধ্যে একজনের অবস্থা আশঙ্কাজনক। জানা গেছে, প্রথমে দুই পক্ষের বাদানুবাদ, তারপর সংঘর্ষ শুরু হয়। এ সময় দেশীয় অস্ত্রশস্ত্র নিয়ে কয়েক দফা ধাওয়া-পাল্টা ধাওয়ার ঘটনা ঘটে। ঘটনার পর থেকে এলাকায় উত্তেজনা বিরাজ করছে। এলাকায় অতিরিক্ত পুলিশ মোতায়েন করা হয়েছে।"
"দেখতে মন্দ নয়। বর্ণে বৈচিত্র্যতা আছে। শরীর কদম ফুলের মতো রোয়া হলেও বর্ণ কদমের মতো হলদে নয়। দেশে খুব কমই নজরে পড়ে। বলা যায়, অতি বিরল প্রজাতির পাখি। শীতে মাঝে মধ্যে দেখা যায় পাহাড়ি অঞ্চলের বনজঙ্গলে কিংবা উপকূলীয় এলাকায়। ওই সময় নজরে পড়ে সেন্টমার্টিন দ্বীপেও। এ ছাড়াও সুন্দরবনের দুবলারচরে যৎসামান্য নজরে পড়ে। এরা দেশে পরিযায়ী হয়ে আসে শীতকালে। সেন্টমার্টিন দ্বীপে ১৯৮০ সালে প্রথম পাখি অনুসন্ধানী দলের নজরে পড়ে প্রজাতিটি। পরবর্তীতে ধীরে ধীরে পরিচিতি মেলে পাখি দেখিয়েদের কাছে। আগে এ পাখি সম্পর্কে বিশদ কিছু জানা যায়নি। মূলত এদের বিচরণ ক্ষেত্র রাশিয়া, মরক্কো, মিসর, ভারত, নেপাল, সিরিয়া, উত্তর-পূর্ব চীন, ইরাক, ইরানসহ বিভিন্ন দেশে। এরা আমাদের দেশে বেশিরভাগই একাকি চলাফেরা করে; অন্যান্য দেশে ছোট-বড় দলে বিচরণ করতে দেখা যায়। এমনকি অন্য প্রজাতির পাখিদের সঙ্গেও ঘুরে বেড়াতে দেখা যায়। স্বভাবে মিশুক প্রকৃতির। পাখির বাংলা নাম, ‘চিত্রা শালিক’। ইংরেজি নাম Common Starling। বৈজ্ঞানিক নাম Sturnus Vulgaris Linnaeus। চিত্রা শালিক ছাড়াও আমাদের দেশে মোট ৫-৬ প্রজাতির শালিক নজরে পড়ে। ওরা প্রত্যেকেই এ দেশের স্থায়ী বাসিন্দা। চিত্রা প্রজাতির গড় দৈর্ঘ্য ১৯-২৩ সেন্টিমিটার। গায়ের বর্ণ ধাতব সবুজ ও বেগুনি, তার ওপর সাদা চিতি। তবে দেখতে কালচে মনে হয়। শীতকালে সমস্ত দেহ চিত্রিত দেখায়। গ্রীষ্মে স্ত্রী পাখির বর্ণ হলটে হয়। অপরদিকে পুরুষ পাখির বর্ণ হলদেটের পাশাপাশি নীলাভ-ধূসর। ঠোঁটের গোড়া নীলাভ; বাদবাকি হলদেটে। পা লালচে-বাদামি। এদের প্রধান খাবার বিভিন্ন ধরনের পোকামাকড়, শস্যদানা। তবে কেঁচো, শুয়োপোকা প্রিয়।এ ছাড়াও ফল-পাকুড় খেতে পছন্দ করে। প্রজনন মৌসুম বসন্ত থেকে গ্রীষ্মকাল। অঞ্চলভেদে প্রজনন সময়ের হেরফের রয়েছে। বাসা বাঁধে গাছের কোটরে। ডিম পাড়ে ৪-৫টি। স্ত্রী-পুরুষ উভয়ে ডিমে তা দিলেও স্ত্রী পাখি বেশি সময় তা দেয়। ডিম ফোটতে সময় লাগে ১৩-১৫ দিন।"
"ভাইস চেয়ারম্যান গ্রেফতারশেরপুরের শ্রীবরদী উপজেলা পরিষদের ভাইস-চেয়ারম্যান ও উপজেলা বিএনপির সাংগঠনিক সম্পাদক আব্দুল্লাহ আল মামুন দুলালকে গ্রেফতার করেছে পুলিশ। বৃহস্পতিবার রাতে শ্রীবরদী কলেজ এলাকা থেকে তাকে গ্রেফতার করা হয়। পুলিশ জানায়, তার বিরুদ্ধে একাধিক মামলা রয়েছে। এর আগে গত মঙ্গলবার কুড়িকাহনীয়া ইউপি চেয়ারম্যান এ স্থানীয় বিএনপি নেতা নুরে আলমকে গ্রেফতার করেছিল পুলিশ। —শেরপুর প্রতিনিধিগান পাউডার জব্দচাঁপাইনবাবগঞ্জের ওয়াহেদপুর সীমান্ত এলাকা থেকে ছয় কেজি গান পাউডার জব্দ করেছে বিজিবি। জব্দ গান পাউডার শিবগঞ্জ থানায় জমা করার প্রক্রিয়া চলছে বলে জানান, ৫৩ বিজিবির অধিনায়ক লে. কর্নেল সাজ্জাদ সারোয়ার। জানা যায়, বিজিবির একটি টহল দল গতকাল শিবগঞ্জ উপজেলার কালুপুর মাঠ এলাকায় অভিযান চালায়। এ সময় অজ্ঞাত এক কিশোর একটি ব্যাগ নিয়ে ভারত হতে বাংলাদেশের দিকে আসে। বিজিবি সদস্যদের দেখে হাতে থাকা ব্যাগ ফেলে দৌড়ে ভারতের দিকে পালিয়ে যায় সে।—চাঁপাইনবাবগঞ্জ প্রতিনিধিইয়াবাসহ আটক ৭রাঙামাটির লংগদুতে ইয়াবাসহ সাতজনকে আটক করেছে যৌথবাহিনী। লংগদু উপজেলার মাইনীমুখ বাজার এলাকার একটি স মিল থেকে তাদের আটক করা হয়। আটকরা হলেন— গিয়াস উদ্দীন, দিলদার হোসেন, জীবন হোসেন, মোশারাফ হোসেন, রুবেল হোসেন, নুর মোহাম্মদ ও কাউছার মিয়া।সূত্র জানায়, প্রাথমিক জিজ্ঞাসাবাদের পর তাদের লংগদু থানায় হস্তান্তর করা হয়েছে। লংগদু থানার ওসি রঞ্জন কুমার সমান্ত জানান, আটকদের বিরুদ্ধে মাদক আইনে মামলা করা হয়েছে।—রাঙামাটি প্রতিনিধি১০ দোকান পুড়ে ছাইব্রাহ্মণবাড়িয়ার বিজয়নগর উপজেলার চান্দুরা বাজারে বৃহস্পতিবার দিবাগত রাতে অগ্নিকাণ্ডে ১০টি দোকান পুড়ে গেছে। এতে কোটি টাকার ক্ষতি হয়েছে বলে দাবি ক্ষতিগ্রস্ত ব্যবসায়ীদের। এ ঘটনায় কেউ হতাহত হননি। কিভাবে আগুন লেগেছে গতকাল সন্ধ্যা পর্যন্ত জানা যায়নি।—ব্রাহ্মণবাড়িয়া প্রতিনিধিনরসিংদী আইনজীবী সমিতির নির্বাচনজেলা আইনজীবী সমিতির বার্ষিক সাধারণ নির্বাচন অনুষ্ঠিত হয়েছে। নির্বাচনে প্রবীণ আইনজীবী শাহজাহান মিয়া সভাপতি ও তারেক মোহাম্মদ লুত্ফুর রহমান সরকার সাধারণ  সম্পাদক নির্বাচিত হয়েছেন।বিজয়ী অন্যরা হলেন— সহ-সভাপতি আলমগীর হোসেন, সহ-সম্পাদক মোজাম্মেল হক মোস্তাক, কোষাধ্যক্ষ পারভীন বেগম, সহ-সম্পাদক (লাইব্রেরি) খন্দকার সালাউদ্দিন সোহেল, সাহিত্য ও সাংস্কৃতি সম্পাদক আব্দুল আজিজ মিয়া।বিনা প্রতিদ্বন্দিতায় কার্যকরী নির্বাহী সদস্য নির্বাচিতরা হলেন- রবিউল মাসুদ, আয়েশা আক্তার চম্পা, সবিতা রায়, শেখ মো. রাসেল। নির্বাচন পরিচালনা করেন জেলা আইনজীবী সমিতির সিনিয়র আইনজীবী এমএ হান্নান ভূঁইয়া।   —নরসিংদী প্রতিনিধি"
"শিক্ষার্থী ঝরেপড়া ও বাল্যবিয়ে প্রতিরোধে অভিনব উদ্যোগ নিয়েছেন দিনাজপুর শহরের ঈদগাহ্ বালিকা উচ্চ বিদ্যালয়ের প্রধান শিক্ষক ফজলুর রহমান। প্রায় প্রতিদিন স্কুল ছুটির পর তিনি একে একে শিক্ষার্থীর বাড়ি যান। অভিভাবকদের কাছে বাল্যবিয়ের খারাপ দিকগুলো তুলে ধরেন। ছেলে-মেয়েদের বিদ্যালয়ে পাঠাতে উৎসাহ দেন। এ কাজে অনেকটাই সফল ফজলুর রহমান। তার এমন প্রচেষ্টায় এলাকায় শিক্ষার্থী ঝরেপড়ার হার যেমন কমেছে, তেমনি কমেছে বাল্যবিয়ে। ফজলুর রহমান প্রতিদিন একজন করে শিক্ষার্থীর বায়োডাটা, ক্লাসের পারফরমেন্স, উপস্থিতি বিশ্লেষণ করে বিকালে হাজির হন ওই শিক্ষার্থীর বাসায়। প্রধান শিক্ষককে বাসায় পেয়ে উচ্ছ্বসিত হন শিক্ষার্থী-অভিভাবক। ২০১২ সাল থেকে এ উদ্যোগের পর সব শিক্ষার্থীর কাছে তিনি এখন জনপ্রিয় ও আদর্শ শিক্ষক।"
"শেরপুরের ঝিনাইগাতীতে বিএনপি ও এর সহযোগী সংগঠনের অফিস ভাঙচুর ও লুটপাট করেছে দুর্বৃত্তরা। বৃহস্পতিবার দিবাগত রাতে এ ঘটনা ঘটে।স্থানীয় বিএনপি আব্দুল মান্নান জানান, রাত ১১টার দিকে উপজেলা সদর বাজারের শিমুলতলী এলাকায় উপজেলা বিএনপি অফিস ও থানা মোড় এলাকায় সহযোগী সংগঠনের অফিস বন্ধ করে নেতা-কর্মীরা বাড়ি যান। গভীর রাতে কে বা কারা দুটি অফিসে হামলা চালায়। তারা অফিসের সামনে ঝুলানো সাইনবোর্ড নিয়ে যায় এবং ভেতরে চেয়ার, টেবিল ভাঙচুর করে। জেলা সভাপতি ও ওই আসনের বিএনপির প্রার্থী মাহমুদুল হক রুবেল গতকাল কার্যালয় পরিদর্শন করেন। ঘটনাটি জেলা রিটার্নিং কর্মকর্তাকে (ডিসি) জানানো হয়েছে বলে জানান রুবেল। তিনি এ ঘটনায় তীব্র নিন্দা জানিয়েছেন। ঝিনাইগাতী থানার ওসি জানান, এ বিষয়ে কেউ থানায় অভিযোগ দেয়নি। রিটার্নিং কর্মকর্তা আনার কুলি মাহবুব বলেন, মৌখিক অভিযোগ পেয়েছি। ঘটনাটি খতিয়ে দেখা হচ্ছে।"
"কুষ্টিয়ায় প্রতি বছর কৃষি জমি দখল করে গড়ে উঠছে নতুন নতুন ইটভাটা। ভাটার আগ্রাসনে হারিয়ে যাচ্ছে তিন ফসলি জমি। ফলে দিন দিন উৎপাদন কমছে খাদ্য উদ্বৃত্ত এই জেলায়।জানা যায়, কুষ্টিয়া জেলার মোট এক লাখ ৬২ হাজার হেক্টর জমির মধ্যে এক লাখ ১৭ হাজার হেক্টর কৃষি জমি হিসেবে চিহ্নিত। এরমধ্যে অতি ঊর্বর তিন বা অধিক ফসলি জমির পরিমাণ ৭৬ হাজার হেক্টর। কৃষি বিভাগের তথ্যমতে, প্রতি বছর এ কৃষি জমিতে উৎপাদিত খাদ্যশষ্য জেলার বার্ষিক চাহিদা পূরণ করেও উদ্বৃত্ত খাদ্যশস্য অন্যান্য জেলায় সরবরাহ করা হচ্ছে।সূত্র জানায়, কুষ্টিয়ার ছয় উপজেলায় বর্তমানে ১৫২টি ইটভাটা রয়েছে। প্রতি বছরই বাড়ছে ভাটার সংখ্যা। আর এসব ইটভাটার বেশির ভাগই স্থাপন করা হচ্ছে ফসলি জমি বা এর পাশ ঘেঁষে।কুষ্টিয়া কৃষি সম্প্রসারণ অধিদফতরের উপ-পরিচালক বিভূতি ভূষণ জানান, কৃষি বিনষ্টের অন্যতম প্রধান কারণ ইটভাটা। বিগত এক দশকে কুষ্টিয়ার অতি ঊর্বর তিন ফসলি ৭৫ হাজার ৮৮০ হেক্টর কৃষি জমির মধ্যে ২৮৮ হেক্টরে গড়ে উঠা দেড় শতাধিক ভাটা প্রত্যক্ষভাবে ধ্বংস করেছে কৃষি জমি। এছাড়া ভাটার দূষণ ও বিরূপ প্রভাবে আশপাশের জমির ফসলহানি হচ্ছে। তিনি বলেন, ‘কৃষি বিভাগ থেকে কোনো প্রকার ছাড়পত্র ছাড়াই কৃষি জমিতে ইটভাটা গড়ে উঠছে। আমাদের হাতে ম্যাজিস্ট্রেসি ক্ষমতা না থাকায় কিছুই করার নেই।’ সদর উপজেলা নির্বাহী কর্মকর্তা জোবায়ের হোসেন জানান, ভূমি জোনিং অ্যাক্ট-২০১০, কৃষি জমি সুরক্ষা আইন-২০১৫, পরিবেশ সুরক্ষা আইন-১৯৯৫, ইট প্রস্তুত ও ভাটা স্থাপন নীতিমালা-২০১৩ সবই লংঘিত হয়েছে এ উপজেলার ইটভাটা স্থাপনের ক্ষেত্রে। ইটভাটা মালিক সমিতির বশির উদ্দিন, আব্দুল হাকিম, মহিদুল, মনিরুল, খোকন জানান, ‘আমরা ভ্যাট-ট্যাক্সসহ সংশ্লিষ্ট সব দফতরে নিয়মিত টাকা দিচ্ছি। আমরা যদি অবৈধ হই তাহলে আমাদের কাছ থেকে টাকা কেন নেওয়া হচ্ছে।’ কুষ্টিয়ার অতিরিক্ত জেলা প্রশাসক (রাজস্ব) ওবাইদুর রহমান জানান, কেউ ইচ্ছা করলেই জমির শ্রেণি পরিবর্তন করতে পারবেন না। আইনের ব্যত্যয় ঘটেছে এমন অভিযোগ পেলে জড়িতদের বিরুদ্ধে ব্যবস্থা নেওয়া হবে।"
"‘হ্যামলেট’ বিশ্বখ্যাত নাট্যকার উইলিয়াম শেকসপিয়রের অনবদ্য সৃষ্টি। ডেনমার্কের রাজা হ্যামলেটের মৃত্যু ঘটনাকে কেন্দ্র করে বিয়োগান্তক নাটকটি ১৫৯৯ ও ১৬০২ সালের মধ্যকার সময়ে রচনা করেন শেকসপিয়র। তার সবচেয়ে শক্তিশালী ও জনপ্রিয় নাটক হিসেবেও সর্বজন স্বীকৃত এ নাটক। শেকসপিয়রের শৈল্পিক ও জনপ্রিয় ‘হ্যামলেট’ নাটকটি মঞ্চায়ন করেছে শিল্পকলা একাডেমি। গতকাল সন্ধ্যায় একাডেমির জাতীয় নাট্যশালার মূল মিলনায়তনে মঞ্চায়ন হয় নাটকটির ১১তম প্রদর্শনী। প্রয়াত সব্যসাচী লেখক সৈয়দ শামসুল হকের রূপান্তরে নাটকটির নির্দেশনায় ছিলেন আতাউর রহমান। প্রযোজনা উপদেষ্টা          ছিলেন একাডেমির মহাপরিচালক লিয়াকত আলী লাকী। বিভিন্ন চরিত্রে অভিনয় করেন মাসউদ সুমন, শামীম সাগর, সঙ্গীতা চৌধুরী, আমিনুর রহমান মুকুল, শফিকুল ইসলাম, মো. সোহেল রানা, মেহজাবিন মুমু, শরীফ সিরাজ, বাপ্পী আমিন, তৃপ্তি রানী মণ্ডল, ফখরুজ্জামান চৌধুরী, মেরিনা মিতু, ফারজানা কামাল মিম প্রমুখ। সংবর্ধিত আলাউদ্দিন আলী : সংগীতে বিশেষ অবদানের স্বীকৃতিস্বরূপ গানে গানে সিটি ব্যাংক এন এ সম্মাননায় ভূষিত হলেন জাতীয় পুরস্কারপ্রাপ্ত সুরস্রষ্টা আলাউদ্দিন আলী। গতকাল সন্ধ্যায় রাজধানীর র‌্যাডিসন ব্লু হোটেলে এক জমকালো অনুষ্ঠানের মাধ্যমে আলাউদ্দিন আলীর হাতে এ সম্মাননা তুলে দেওয়া হয়।দ্বৈত গানের আসর : শিল্পকলা একাডেমি ও নাটকের দল থিয়েটারের যৌথ আয়োজনে অনুষ্ঠিত হলো কলকাতার সংগীতশিল্পী ড. দেবজিত বন্দ্যোপাধ্যায় ও ঋদ্ধি বন্দ্যোপাধ্যায়ের দ্বৈত গানের আসর। গতকাল সন্ধ্যায় একাডেমির জাতীয় চিত্রশালা মিলনায়তনে অনুষ্ঠিত হয় ‘আলোছায়ার গানগুলো’ শীর্ষক এ আয়োজন। সুরের ধারা বইয়ে দিয়ে হেমন্তের সন্ধ্যাটিকে শৈল্পিকতায় ভরে দেন কলকাতার এই দুই শিল্পী।পথনাটক উৎসব শুরু : ‘মুক্তিযুদ্ধের চেতনার বিরোধিতা, রুখে দাও জনতা’ স্লোগানে শুরু হলো বাংলাদেশ পথনাটক পরিষদের নিয়মিত শীতকালীন অভিনয় প্রদর্শনী। গতকাল বিকালে কেন্দ্রীয় শহীদ মিনারে এ উৎসবের উদ্বোধন করেন নাট্যাভিনেতা মামুনুর রশীদ। উদ্বোধনী আলোচনায় বক্তৃতা করেন অভিনেত্রী লাকী ইনাম, সম্মিলিত সাংস্কৃতিক জোটের সভাপতি গোলাম কুদ্দুছ, জাপানের প্রগতি লেখক সংঘের সম্পাদক সমাজবাদী সাহিত্যিক নাওমি ওয়াতানাবে প্রমুখ। পরিষদ সভাপতি মান্নান হীরার সভাপতিত্বে এতে স্বাগত বক্তব্য দেন সাধারণ সম্পাদক আহাম্মেদ গিয়াস। উদ্বোধনী আনুষ্ঠানিকতা শেষে আরণ্যক নাট্যদল পরিবেশন করে পথনাটক ‘মূর্খ লোকের মূর্খ কথা’ এবং সুবচন পরিবেশন করে পথনাটক ‘বোধোদয়’।"
"মানিকছড়ির সিমুতাং গ্যাস ক্ষেত্র থেকে উৎপাদিত গ্যাস যাচ্ছে সমতলের জাতীয় গ্রিডে। ফলে এলাকায় গ্যাস উৎপাদনের পরও এর সুফল থেকে বঞ্চিত হচ্ছেন জেলার ১০ লাখ মানুষ। উৎপাদনের প্রায় ৮ বছর পার হলেও জেলাবাসীর গ্যাস সংযোগ দেওয়ার দাবি বাস্তবায়ন হয়নি। জানা যায়, সিমুতাং গ্যাস ক্ষেত্রের ৫ নং কূপ চালু হয় ২০১১ সালে। ২০১৪ সালে চালু হয় ৬ নং কূপ। বছরখানেক যেতে না যেতেই ৬ নং কূপটি বন্ধ হয়ে যায়। বর্তমানে ৫ নং কূপ থেকে দৈনিক গড়ে এক থেকে দেড় মিলিয়ন ঘনফুট গ্যাস যাচ্ছে জাতীয় গ্রিডে। গত জানুয়ারি থেকে ৭ নং কূপ খনন চলছে। আগামী ১ মাসের মধ্যে এ কূপ থেকেও গ্যাস জাতীয় গ্রিডে যাবে। এখানকার উৎপাদিত গ্যাস জাতীয় গ্রিডের মাধ্যমে সমতল সব জেলায় ব্যবহূত হচ্ছে। অথচ গ্যাস সংযোগ থেকে বিচ্ছিন্ন মানিকছড়ি উপজেলাসহ পুরো জেলা।"
"গ্যাস সংকটে চার মাসের বেশি সময় বন্ধ থাকার পর গতকাল ব্রাহ্মণবাড়িয়ার আশুগঞ্জ সার কারখানার আবার উৎপাদন শুরু হয়েছে। দীর্ঘদিন পর কারখানা উৎপাদনে আসায় খুশি কর্মকর্তা-কর্মচারীরা।  কারখানার মহাব্যবস্থাপক (প্রশাসন) এটিএম বাক্কী জানান, গ্যাস সংকটের কারণে গত ১৩ জুলাই থেকে বাখরাবাদ গ্যাস কর্তৃপক্ষ গ্যাস সরবরাহ বন্ধ করে দেয়। এরপর থেকে আশুগঞ্জ সার কারখানার উৎপাদন বন্ধ ছিল। চলতি মাসে গ্যাস সরবরাহ শুরু হলে ক্রটি মেরামত শেষে শুক্রবার দুপুর থেকে উৎপাদন শুরু হয়। বর্তমানে কারখানায় ৩৫ হাজার ৩৪১ মেট্রিক টন ইউরিয়া মজুদ রয়েছে বলেও জানান তিনি। উল্লেখ্য, চাহিদা অনুযায়ী দেশের বিদ্যুৎ কেন্দ গুলোতে গ্যাস সরবরাহ করার জন্য সার কারখানা বন্ধ রাখার সিদ্ধান্ত নেয় সরকার। ফলে প্রতি বছর ৯-১০ মাস গ্যাসের অভাবে আশুগঞ্জ সার কারখানার উৎপাদন বন্ধ থাকে। দীর্ঘদিন বন্ধ থাকায় কারখানার মূল্যবান যন্ত্রাংশ নষ্ট হয়ে যাচ্ছে। এতে কোটি কোটি টাকার ক্ষতি হচ্ছে।"
"রাজশাহী, নরসিংদী, দিনাজপুর, নাটোর, নারায়ণগঞ্জের রূপগঞ্জ ও গাজীপুরের শ্রীপুরে সড়কে এক শিশুসহ দুর্ঘটনায় সাতজন নিহত হয়েছেন। গতকাল এ সব দুর্ঘটনা ঘটে। নিজস্ব প্রতিবেদক ও প্রতিনিধিদের খবর— রাজশাহী : তানোর উপজেলার দুবইল এলাকায় সকালে সারবোঝাই ট্রলি নিয়ন্ত্রণ হারিয়ে ভ্যানে ধাক্কা দেয়। এ সময় ভ্যানে থাকা রহিমা (৮০) ছিটকে পড়ে ট্রলি চাকার নিচে পিষ্ট হন। ঘটনাস্থলে মারা যান তিনি। এদিকে, মোহনপুরের কেশরহাটের রায়হান কোল্ড স্টোরেজের সামনে বাইসাইকেলে থাকা আকবর আলীকে (৪৮) ধাক্কা দেয় মাইক্রোবাস। এতে আকবর আলী আহত হন। গুরুতর অবস্থায় তাকে উপজেলা স্বাস্থ্য কমপ্লেক্সে নিলে চিকিৎসক মৃত ঘোষণা করেন। নরসিংদী : পলাশ উপজেলার ঘোড়াশাল শহীদ ময়েজউদ্দিন সেতুর চেক পোস্টের সামনে বিকালে সড়ক দুর্ঘটনায় আজমীর হোসেন (৭) নামে এক শিশুর মৃত্যু হয়েছে। আজমীর ঘোড়াশাল দক্ষিণ চরপাড়ার আজগর হোসেনের ছেলে। দিনাজপুর : দিনাজপুর-ঢাকা মহাসড়কের ফুলবাড়ীতে ট্রাকচাপায় মারা গেছেন আমিন মণ্ডল টুডু নামে এক বাই-সাইকেল আরোহী। নাটোর : ইজি বাইকের ধাক্কায় শিমুল নামে এক কিশোরের মৃত্যু হয়েছে। শিমুল গুরুদাসপুর উপজেলার চাঁচকৈড় বাজারের ফনু তালুকদারের ছেলে।  শ্রীপুর : গাজীপুরের শ্রীপুরে কাভার্ড ভ্যানচাপায় মারা গেছেন আল-আমীন নামে এক যুবক। আল-আমীন খুলনার দৌলতপুরের খবির উদ্দিনের ছেলে। রূপগঞ্জ : নারায়ণগঞ্জের রূপগঞ্জে  মোটরসাইকেল ধাক্কায় আনু মিয়া (৫০) নামে এক ব্যক্তি নিহত হয়েছেন।"
"শরীয়তপুর-২ (নড়িয়া-সখিপুর) আসনে আওয়ামী লীগের মনোনীত প্রার্থী ও দলের সাংগঠনিক সম্পাদক একেএম এনামুল হক শামীম বলেছেন, জননেত্রী শেখ হাসিনার মনোনীত নৌকা মার্কার প্রার্থীর পক্ষে ঐক্যবদ্ধভাবে কাজ করে বিজয় সুনিশ্চিত করুন। উন্নয়ন ও অগ্রগতির ধারা অব্যাহত রাখতে জননেত্রী শেখ হাসিনার বিকল্প নেই। তাঁর বলিষ্ঠ নেতৃত্বে বাংলাদেশ আজ বিশ্বের বুকে রোল মডেলে পরিণত হয়েছে। একজন শেখ হাসিনার জন্ম হয়েছিল বলেই সব ক্ষেত্রে উন্নয়নের জোয়ার বইছে। গতকাল সকালে শরীয়তপুরের নড়িয়ায় এনামুল হক শামীমের বাসভবনে উপজেলা ও পৌরসভা আওয়ামী লীগের কর্মিসভায় প্রধান অতিথির বক্তব্যে তিনি এসব কথা বলেন। হাসান আলী রাঢ়ীর সভাপতিত্বে ও মাস্টার হাসানুজ্জামান খোকনের সঞ্চালনায় সভায় বক্তব্য রাখেন, জেলা আওয়ামী লীগের সভাপতি ছাবেদুর রহমান সিকদার, সহ-সভাপতি ওহাব বেপারী, নড়িয়া পৌরসভার মেয়র শহিদুল ইসলাম বাবু রাঢ়ী, বাদশা শেখ, উপজেলা ভাইস-চেয়ারম্যান জাকির বেপারী, জহির সিকদার, নাজমা মোস্তফা, আতিকুর রহমান মানিক সরকার, এনায়েত উল্যাহ মুন্সী, দুলাল বেপারী প্রমুখ। উপস্থিত ছিলেন স্থানীয় আওয়ামী লীগ এবং জনপ্রতিনিধিসহ বিভিন্ন সহযোগী সংগঠনের নেতারা।"
"নোয়াখালীর চাটখিলে বিএনপি ও অঙ্গ সংগঠনের শতাধিক নেতা-কর্মী আওয়ামী লীগে যোগদান করেছেন। জেলা আওয়ামী লীগের সহসভাপতি সংসদ সদস্য এইচএম ইব্রাহিম বুধবার রাতে তাদের ফুল দিয়ে বরণ করেন। এইচ এম ইব্রাহিমের নিজ বাড়িতে উপজেলা আওয়ামী লীগের সভাপতি জাহাঙ্গীর কবিরের সভাপতিত্বে যোগদান অনুষ্ঠানে বক্তৃতা করেন মোজাম্মেল হোসেন, জাকির হোসেন জাহাঙ্গীর, খোরশেদ আলম, আবুল খায়ের ও বাকের আলম মুন্সি প্রমুখ। এ সময় এইচএম ইব্রাহিম বলেন, ‘আওয়ামী লীগের রাজনীতি হচ্ছে উন্নয়ন ও অগ্রগতির রাজনীতি। দেশে উন্নয়নের ধারা অব্যাহত রাখতে সবাইকে যার যার অবস্থান থেকে কাজ করে যেতে হবে।’"
"চট্টগ্রামে বন্ধুর ঘুষিতে কিশোরের মৃত্যুর অভিযোগ উঠেছে। এছাড়া পাবনা, টাঙ্গাইল, লালমনিরহাট ও ব্রাহ্মণবাড়িয়ায় পাঁচটি খুন-লাশ উদ্ধারের ঘটনা ঘটেছে। নিজস্ব প্রতিবেদক ও প্রতিনিধিদের খবর— চট্টগ্রাম : বন্ধুর ঘুষিতে ফরহাদ নামে এক কিশোরের মৃত্যু হয়েছে বলে অভিযোগ উঠেছে। নগরীর চান্দগাঁও থানাধীন বহদ্দারহাট ওমর আলী মাতব্বর রোডে গতকাল এ ঘটনা ঘটে। হত্যায় জড়িত অভিযোগে ফরহাদের বন্ধুর  ইমরানকে গ্রেফতার করেছে পুলিশ। চান্দগাঁও থানার ওসি জানান, ক্যারাম খেলার সময় দুই বন্ধুর ঝাগড়া হয়। এ সময় হাতহাতিতে একপর্যায়ে ফরহাদকে ঘুষি দেন ইমরান। পাবনা : নিখোঁজের চারদিন পর পাবনার দুবলিয়া গ্রামের একটি হলুদ খেত থেকে গতকাল এক স্কুলছাত্রের লাশ উদ্ধার করেছে পুলিশ। নিহত আশিক মাহমুদ অনি (১৪) দুবলিয়া গ্রামের ব্যবসায়ী রবিউল প্রামানিকের ছেলে ও অষ্টম শ্রেণির ছাত্র ছিলেন। এ ঘটনায় পুলিশ সন্দেহভাজন কয়েকজনকে আটক করেছে। টাঙ্গাইল : মধুপুর উপজেলার ভট্টবাড়ী গ্রামে শ্বশুরবাড়ি থেকে গতকাল নুরুন্নাহার ইতি (১৯) নামে এক গৃহবধূর মরদেহ উদ্ধার করা হয়েছে। ইতি ওই গ্রামের জলিলের স্ত্রী। মৃতের স্বজনরা জানান, তাদের মেয়েকে হত্যা করা হয়েছে। শ্বশুরবাড়ির লোকজনের দাবি, ইতি আত্মহত্যা করেছে। মরদেহ মর্গে পাঠানো হয়েছে। এদিকে কালিহাতীতে ডোবায় আব্দুল শেখ (৫৫) নামে এক শ্রমিকের লাশ পাওয়া গেছে। লালমনিরহাট : আদিতমারী উপজেলায় তিস্তা নদীতে ভেসে আসা অজ্ঞাত পরিচয় কিশোরের গলিত মরদেহ উদ্ধার করেছে পুলিশ। মরদেহের পড়নে রয়েছে থ্রি কোয়াটার প্যান্ট ও বেগুনি রঙয়ের টি-শার্ট। ব্রাহ্মণবাড়িয়া : আখাউড়ায় সফিকুল ইসলাম বুকল (৪০) নামে এক ব্যক্তির রহস্যজনক মৃত্যু হয়েছে। রাজেন্দ পুর গ্রামের রাস্তা থেকে গতকাল দুপুরে তার লাশ উদ্ধার করেছে পুলিশ। বকুল আখাউড়া রাজেন্দ পুর গ্রামের ছিদ্দিকুর রহমানের ছেলে। নেত্রকোনা : দুর্গাপুরে গৃহবধূকে হত্যার অভিযোগ উঠেছে স্বামীর বিরুদ্ধে। উপজেলার রাত্রা গ্রামে শ্বশুরবাড়ি থেকে গতকাল নিহত নাছিমা নাসরীনের (৩৫) লাশ উদ্ধার করে পুলিশ। এ ঘটনায় তার স্বামী আব্দুল হামিদকে আটক করা হয়েছে।"
"ব্যক্তিগত কাজের জন্য হোটেল লা মেরেডিয়ানে যান ব্যবসায়ী রুহুল আমিন। সেখানে আবুল ও এলেক্স নামে দুই ব্যক্তির সঙ্গে পরিচয় হয়। পরিচয়ের সূত্র ধরে আবুল, এলেক্স, মাইক ও পিটার সুযোগ বুঝে রুহুলকে মুরগির ফার্ম, গরুর খামার এবং তেলাপিয়া মাছের ফিশারিতে অনেক লাভ হবে—এমন বোঝাতে থাকে। আর এসব মুরগি, গরু ও তেলাপিয়া মাছ ক্যামেরুন নিয়ে যাওয়া হবে এবং ব্যবসায় অনেক টাকা আয় হবে বলে রুহুলকে প্রলোভন দেখায়। এ ছাড়াও তারা মেশিনের মাধ্যমে কালো কাগজের সঙ্গে আসল ইউরো মেশিনের ভিতর রাখলে আসল ইউরো তৈরি হবে বলে মেশিন আছে বলে জানায়। এই ব্যবসায়ে অনেক টাকা আয় করা যাবে। আবুল ও এলেক্স বিভিন্ন সময় নিত্যনতুন দামি গাড়ি নিয়ে রুহুলের বাড়ি যায় এবং ব্যবসার ব্যাপারে আলোচনা করে। পরে প্রতারণার ফাঁদে ফেলে রুহুলের কাছ থেকে তিন দফায় ৯৬ লাখ টাকা হাতিয়ে নেয়। বিষয়টি বুঝতে পেরে ২৮ অক্টোবর বাড্ডা থানায় একটি মামলা করেন রুহুল। ঘটনাটি ৫ মাস আগের।  পুলিশ আবুল ও এলেক্সকে উত্তরার হাউজ বিল্ডিং এলাকায় গ্রেফতার করে। এ সময় তাদের কাছ থেকে একটি প্রাইভেটকার, একটি ইলেক্ট্রনিক্স লকার, একটি কাঠের বাক্স ও ১২ বান্ডিল কালো কাগজ উদ্ধার করা হয়। গ্রেফতারকৃত দুই আসামিকে আদালতে পাঠিয়ে সাত দিনের রিমান্ড চাওয়া হলে আদালত একদিন করে রিমান্ড মঞ্জুর করে। ওই দুজনকে জিজ্ঞাসাবাদ শুরু করে। জেরার মুখে তারা জানায়, কালো কাগজের সঙ্গে আসল ইউরো মিশিয়ে মেশিনের ভিতর দিয়ে তারা ইউরো তৈরির কথা বলে সাধারণ মানুষকে। মুরগির ফার্ম, গরুর খামার এবং তেলাপিয়া মাছ চাষে অনেক লাভ। অনেক টাকার হাতছানি। ক্যামেরুনে নিয়ে যাওয়া হবে তাদের উৎপাদিত এসব পণ্য। অল্প পুঁজিতে এই ব্যবসায় অনেক টাকা আয় করা যাবে। এমন প্রলোভন দেখিয়ে অভিনব ফাঁদ পেতে ব্যবসায়ীদের কাছ থেকে বিপুল অঙ্কের টাকা হাতিয়ে নিয়েছে তারা।আরও ঘটনা : ফুটবল খেলা ও বিভিন্ন ব্যবসার নামে ট্যুরিস্ট ভিসায় বাংলাদেশে আসেন আফ্রিকার বিভিন্ন দেশের নাগরিক। ভিসার মেয়াদ শেষ হলেও একেকজন বছরের পর বছর ধরে বাংলাদেশেই অবস্থান করছেন। আর নিজেদের মধ্যে বিভিন্ন গ্রুপ তৈরি করে দীর্ঘদিন ধরে বিভিন্ন অপকর্ম চালিয়ে আসছেন তারা। কয়েকজন আফ্রিকানকে আটকের পর এই তথ্য পেয়েছে র‌্যাব। রাজধানীর বিভিন্ন এলাকা থেকে অবৈধভাবে বসবাসরত আফ্রিকার বিভিন্ন দেশের ১৪ জন নাগরিককে আটক করে র‌্যাব-১। বাংলাদেশ থেকে দীর্ঘদিন ধরে তারা প্রতারণার মাধ্যমে বিপুল পরিমাণ অর্থ হাতিয়ে নিচ্ছিল। আটকের সময় তাদের কাছ থেকে ২৯টি মোবাইল   ফোন সেট, ২টি ল্যাপটপ, নগদ ১ লাখ ৫৮৫ টাকা, ১ হাজার ১৩ ডলার ও বিভিন্ন ব্যাংকের কয়েকটি চেক উদ্ধার করা হয়। র‌্যাব জানায়, আফ্রিকান এই নাগরিকরা মূলত ফুটবল খেলা ও বিভিন্ ব্যবসার নামে ট্যুরিস্ট ভিসা নিয়ে বাংলাদেশেআসেন। ভিসার মেয়াদ উত্তীর্ণ হওয়ার পরও তারা এখানে অবস্থান করছিলেন। আটককৃতদের মধ্যে নাইজেরিয়ার সাতজন, উগান্ডার দুজন, ক্যামেরুনের একজন, কঙ্গোর একজন, লাইবেরিয়ার একজন, তানজানিয়ার একজন এবং মোজাম্বিকের একজন নাগরিক রয়েছেন।’ র‌্যাবের এক কর্মকর্তা বলেন, ‘ফেসবুকসহ সামাজিক যোগাযোগ মাধ্যমে ভুয়া আইডি খোলে এরা। তারা নিজেদের আফগানিস্তানে যুদ্ধরত সৈনিক বা জাতিসংঘের কর্মকর্তা হিসেবে পরিচয় দিয়ে এদেশের অনেকের সঙ্গে বন্ধুত্ব গড়ে তোলে। একপর্যায়ে বন্ধুর জন্য দামি উপহার পাঠাবে বলে জানায়। কয়েকদিন পর এ চক্রেরই বাংলাদেশি সদস্যরা ভুক্তভোগী ব্যক্তিকে ফোন দিয়ে কাস্টমস বা ডাক বিভাগের কর্মকর্তা পরিচয় দিয়ে কথা বলে। ট্যাক্স ফি বা অবৈধ জিনিসের কথা বলে উপহার ছাড়ানোর জন্য বলে। এক পর্যায়ে তাদের ফাঁদে ফেলে হাতিয়ে নেয় বিপুল পরিমাণ অর্থ।’ র‌্যাবের এই কর্মকর্তা জানান, উদ্ধারকৃত বিভিন্ন ব্যাংকের  চেকের বিষয়ে জিজ্ঞাসাবাদ করতে গেলেই তাদের প্রতারণার বিভিন্ন কর্মকাণ্ড বেরিয়ে আসে। তিনি বলেন, ‘প্রাথমিক জিজ্ঞাসাবাদে আসামিরা জানায়, সাদা কাগজে রাসায়নিক মিশিয়ে ডলার তৈরির প্রলোভন দেখিয়ে অনেকের কাছ থেকেও বিপুল পরিমাণ অর্থ হাতিয়ে নিয়েছে।’ এ চক্রটি প্রতিমাসে ৩০-৩৫ লাখ টাকা হাতিয়ে নিচ্ছে। আর এদের ব্যাংক অ্যাকাউন্ট করতে কয়েকজন বাংলাদেশি সহায়তা করেন। সেসব বাংলাদেশিকে শনাক্ত করে আইনের আওতায় আনার চেষ্টা চলছে বলেও জানান তিনি। পুলিশ কর্মকর্তারা বলছেন, বিদেশিদের সঙ্গে যে কোনো ধরনের লেনদেন ব্যবসা করার আগে ভালোভাবে যাচাই বাছাই করতে হবে।"
"সাবেক প্রধান নির্বাচন কমিশনার ড. এ টি এম শামসুল হুদা বলেছেন, আসন্ন জাতীয় সংসদ নির্বাচনে নির্বাচনী সুবাতাস তৈরি করেছে সব দলের অংশগ্রহণের আভাস। কিন্তু গ্রেফতার, মামলা, কালো টাকার ব্যবহার ও পেশিশক্তির প্রদর্শন সুষ্ঠু নির্বাচন হওয়ার ক্ষেত্রে আস্থার অভাব তৈরি করেছে। সুষ্ঠু নির্বাচনের স্বার্থে পেশিশক্তি ও কালো টাকার ব্যবহার অবশ্যই বন্ধ করতে হবে। গতকাল বাংলাদেশ চলচিত্র উন্নয়ন করপোরেশনে (বিএফডিসি) ডিবেট ফর ডেমোক্রেসি আয়োজিত এক ছায়া সংসদ বিতর্ক প্রতিযোগিতায় প্রধান অতিথির বক্তব্যে এসব কথা বলেন তিনি। অনুষ্ঠানে সভাপতিত্ব করেন ডিবেট ফর ডেমোক্রেসির চেয়ারম্যান হাসান আহমেদ চৌধুরী কিরণ। ছায়া সংসদ বিতর্কে বাংলাদেশ ইউনিভার্সিটি অব বিজনেস অ্যান্ড টেকনোলজি ও বিজিএমইএ ইউনিভার্সিটি অব ফ্যাশন অ্যান্ড টেকনোলজি অংশ নেয়। বিতর্কে বাংলাদেশ ইউনিভার্সিটি অব বিজনেস অ্যান্ড টেকনোলজি বিজয়ী হয়। এ টি এম শামসুল হুদা আরও বলেন, ভোটাররা যেন নির্বিঘ্নে ভোট প্রদান করে নিরাপদে বাড়ি ফিরতে পারে নির্বাচন কমিশনকে সেই পরিবেশ নিশ্চিত করতে হবে। হঠাৎ করে সাড়ে তিন হাজার কোটি টাকা দিয়ে ইভিএম কেনার স্বচ্ছতা নিয়ে প্রশ্ন তুলে তিনি বলেন, এ বিষয়ে রাজনৈতিক দল ও প্রার্থীসহ কেউই কিছু জানে না। ইভিএম ক্রয় প্রক্রিয়া কীভাবে করা হয়েছে— এ সংক্রান্ত তথ্য নির্বাচন কমিশনের উচিত জনগণকে অবহিত করা।সাবেক প্রধান নির্বাচন কমিশনার আরও বলেন, বয়কটের কালচার ভয়াবহ হয়। বয়কট করা মানে অন্যকে ফাঁকা মাঠ ছেড়ে দেওয়া। নির্বাচনে ৮০ শতাংশ ভোটার যাতে ভোট দিতে আসে, তারা নিরাপদে ভোট দিতে পারে সে ব্যবস্থা নিশ্চিত করতে হবে নির্বাচন কমিশনকে। এদেশের আইন অনেক দেশের আইনের চেয়ে ভালো উল্লেখ করে এ টি এম শামসুল হুদা বলেন, এসব আইনের যথাযথ প্রয়োগ হয় কিনা সেদিকে দেখতে হবে। নির্বাচন নিয়ে কেউ অভিযোগ করে এর বিচার পেল না না তা তো হতে পারে না। তাই আমরা নির্বাচনের বিভিন্ন অভিযোগ তদন্তে ‘স্পেশাল ইলেকশন ট্রাইব্যুনাল’ চেয়েছিলাম। হাসান আহমেদ চৌধুরী কিরণ বলেন, গত ৫ জানুয়ারির নির্বাচন অংশগ্রহণমূলক না হওয়ায় এবারের জাতীয় নির্বাচন নিয়ে মানুষের মধ্যে ব্যাপক মিশ্র প্রতিক্রিয়া রয়েছে। মানুষ যাতে নির্ভয়ে ভোট কেন্দ্রে গিয়ে নিজ নিজ ভোট প্রদান করতে পারেন— এটাই সবার প্রত্যাশা।"
"একাদশ জাতীয় সংসদ নির্বাচনে অংশগ্রহণকারী প্রার্থীদের মনোনয়নপত্র যাচাই-বাছাই আজ। মামলা, ঋণ ও বিল   খেলাপির কারণে অনেকেই প্রার্থী তালিকা থেকে বাদ পড়তে পারেন। কারা থাকবেন নির্বাচনী লড়াইয়ে? সেই ভাগ্য নির্ধারণ হবে আজ। নির্বাচন কমিশনও প্রার্থী যাচাইয়ের জন্য ব্যাপক প্রস্তুতি নিয়েছে। ঋণখেলাপি শনাক্ত করতে প্রার্থীদের তালিকা ইতিমধ্যে বাংলাদেশ ব্যাংকে পাঠানো হয়েছে। প্রার্থিতা বাছাইয়ের সময় রিটার্নিং অফিসারের সঙ্গে ব্যাংক ও বিভিন্ন সেবা সংস্থার প্রতিনিধিরাও উপস্থিত থাকবেন। তাদের তথ্যকে  অগ্রাধিকার দিয়ে প্রার্থিতা বাছাই করবে কমিশন। তবে বাছাইয়ে কারও প্রার্থিতা বাতিল হলে পরে নির্বাচন কমিশনে আপিল করার সুযোগ রয়েছে তাদের। এদিকে রিটার্নিং অফিসারদের মনোনয়নপত্র যাচাই-বাছাইয়ের দিকে চোখ রাখছে বিএনপি ও জাতীয় ঐক্যফ্রন্ট। ২৯৫ আসনে বিএনপির একাধিক প্রার্থী থাকলেও তাদের অনেকের বিরুদ্ধে রয়েছে মামলা, অনেকেই দণ্ড মাথায় নিয়ে নির্বাচনে প্রার্থী হয়েছেন। এসব কারণে অনেকেই হয়তো বাদ পড়তে পারেন। ইসির কর্মকর্তারা জানিয়েছেন, একাদশ সংসদ নির্বাচনে ক্ষমতাসীন আওয়ামী লীগ, বিএনপি, জাতীয় পার্টিসহ নিবন্ধিত ৩৯টি রাজনৈতিক দল অংশ নিয়েছে। নির্বাচনে প্রার্থী হতে আওয়ামী লীগের নামে যত মনোনয়নপত্র জমা পড়েছে, তার আড়াই গুণ বেশি মনোনয়নপত্র জমা হয়েছে বিএনপির নামে। আওয়ামী লীগের প্রার্থীরা ২৬৪ আসনে জমা দিয়েছেন ২৮১টি মনোনয়নপত্র। বিএনপির প্রার্থীরা ২৯৫ আসনে জমা দিয়েছেন ৬৯৬টি মনোনয়নপত্র। এই নির্বাচনে প্রার্থী হতে সারা দেশে ৩০০ আসনে মোট ৩০৬৫টি মনোনয়নপত্র জমা পড়েছে বলে ইসির পক্ষ থেকে জানানো হয়েছে। ইসি সূত্র জানিয়েছে, ৩৬টি আসনে আওয়ামী লীগের কোনো প্রার্থী এখনই নেই, এসব আসন জোটের অন্য দলগুলোকে ছেড়ে দেওয়া হয়েছে। আবার ১৭টি আসনে দলের প্রত্যয়ন নিয়ে একাধিক প্রার্থী মনোনয়নপত্র দাখিল করে রেখেছেন। প্রার্থিতা প্রত্যাহারের শেষ দিন ৯ ডিসেম্বরের পর জানা যাবে জোটের কোন দল কতটি আসনে প্রতিদ্বন্দ্বিতা করছে। ঘোষিত তফসিল অনুযায়ী, বুধবার মনোনয়নপত্র জমা শেষ হয়েছে। প্রার্থিতা বাছাই হবে আজ ২ ডিসেম্বর। প্রার্থিতা প্রত্যাহারের শেষ তারিখ ৯ ডিসেম্বর। ১০ ডিসেম্বর প্রতীক বরাদ্দ। এরপর প্রার্থীরা আনুষ্ঠানিকভাবে প্রচারণায় নামবেন। ভোটগ্রহণ ৩০ ডিসেম্বর। ইসি সচিব হেলালুদ্দীন আহমদ বলেন, আওয়ামী লীগ ২৮১টি, বিএনপি ৬৯৬টি, জাতীয় পার্টির ২৩৩টি এবং অন্যান্য রাজনৈতিক দলের ১৩৫৭টি মনোনয়নপত্র জমা পড়েছে। দলীয় মনোনয়নপত্র জমা পড়েছে মোট ২৫৬৭টি। এর বাইরে স্বতন্ত্র ৪৯৮টি মনোনয়নপত্র মিলিয়ে মোট সংখ্যা ৩০৬৫। ২৬৪টি আসনে আওয়ামী লীগের নামে ২৮১টি মনোনয়নপত্র জমা পড়েছে। বিএনপির নামে ৬৯৬টি মনোনয়নপত্র জমা পড়েছে ২৯৫টি আসনে। নির্বাচন বিশ্লেষকরা বলছেন— এবারের নির্বাচনে মূল প্রতিদ্বন্দ্বী রয়েছেন আওয়ামী লীগের নেতৃত্বাধীন মহাজোট ও জাতীয় ঐক্যফ্রন্ট-২০ দলীয় জোটের ব্যানারের প্রার্থীরা। আর নির্বাচনী মাঠে মূল লড়াই হবে নৌকা-ধানের শীষ প্রতীকের প্রার্থীদের মধ্যে। নির্বাচন কমিশন কর্মকর্তারা জানিয়েছেন, একাদশ জাতীয় সংসদ নির্বাচনে অংশ নিতে এবারে আওয়ামী লীগের চেয়ে মনোনয়ন বেশি জমা পড়েছে বিএনপির। জানা গেছে, মামলার কারণে বিএনপি এবার প্রায় প্রতিটি আসনে একাধিক প্রার্থীকে প্রত্যয়ন দিয়ে মনোনয়নপত্র দাখিল করিয়ে রেখেছে। দলটির নেতারা বলছেন, কোনো কারণে কারও প্রার্থী হওয়া আটকে গেলে বিকল্প প্রার্থী ভোট করবেন। জাতীয় ঐক্যফ্রন্টের সঙ্গে আসন ভাগাভাগি নিয়েও বিএনপির সমঝোতা এখনো চূড়ান্ত হয়নি।৯ ডিসেম্বরের মধ্যে প্রার্থী চূড়ান্ত করতে হবে : দল ও জোটের একাধিক প্রার্থীর ক্ষেত্রে একজনকে চূড়ান্ত মনোনয়ন ও প্রতীক বরাদ্দের বিষয়ে বিএনপির চিঠির জবাব দিয়েছে নির্বাচন কমিশন। দলের ও জোটের একাধিক প্রার্থী ৯ ডিসেম্বরের মধ্যে চূড়ান্ত করে মনোনয়ন দিতে ৩৯টি দলকে চিঠি দিয়েছে কমিশন। তবে জাতীয় ঐক্যফ্রন্টের কোনো প্রতীক না থাকায় জোটটির নামে প্রতীক দেওয়ার সুযোগ নেই। সে ক্ষেত্রে বিএনপি যে দলের বিষয়ে সম্মতি দেবে, সে দল ধানের শীষ প্রতীক পাবে বলে জানিয়েছেন নির্বাচন কমিশনের কর্মকর্তারা। ইসির উপসচিব আবদুল হালিম খান জানান, গণপ্রতিনিধিত্ব আদেশের সংশ্লিষ্ট অনুচ্ছেদ ও ধারাগুলো তুলে ধরে চূড়ান্ত মনোনয়ন, দলীয় ও জোটগত একক প্রার্থী প্রতীক বরাদ্দের বিস্তারিত আইন-বিধি দলগুলোকে জানিয়ে চিঠি দেওয়া হয়েছে।"
"একটি মাত্র বাড়ি আর এক পরিবারের পাঁচ সদস্য নিয়ে একটি গ্রাম। এশিয়ার সবচেয়ে ছোট এই গ্রামের নাম ‘শ্রীমুখ’। যার অবস্থান সিলেটের বিশ্বনাথ উপজেলার খাজাঞ্চি ইউনিয়নে। উপজেলা সদর থেকে প্রায় ৯ কিলোমিটার দূরে পশ্চিম নোয়াগাঁও ও তেলিকোনা গ্রামের মধ্যবর্তী জায়গায় শতাব্দি ধরে ঠিকে আছে গ্রামটি। গেজেটেও রয়েছে শ্রীমুখ গ্রামের নাম। ভোটার তালিকা অনুযায়ী এ গ্রামে ভোটার সংখ্যা মাত্র তিনজন। জানা যায়, এশিয়ার সবচেয়ে ছোট গ্রাম হিসেবে ইতিপূর্বে নাম উঠে আসে কুমিল্লার লালমাই উপজেলার বেলঘর ইউনিয়নের ‘তিলইন’র। যার জনসংখ্যা ৪০ জন। আর শ্রীমুখ গ্রামের বর্তমান জনসংখ্যা ৫। এর মধ্যে তিনজন নারী, একজন পুরুষ ও একজন শিশু। ৬০ শতক জায়গাজুড়ে শ্রীমুখ গ্রামে এক সময় হিন্দু পরিবারের বসবাস ছিল। ১৯৬৪ সালে ওই হিন্দু পরিবার বাড়িটি স্থানীয় আপ্তাব আলীর পূর্বপুরুষের কাছে বিক্রি করে ভারতে চলে যায়। সেই থেকে আপ্তাবের পরিবার এই গ্রামে বসবাস করে আসছেন। সরেজমিন শ্রীমুখ গ্রামে গিয়ে দেখা যায়, চারদিকে ধানী জমি-বাঁশঝাড়, জঙ্গল ও কাদামাটি। কাদা-পানি মাড়িয়ে কোনো রকমে ঢুকতে হয় ওই গ্রামে। সৌদি প্রবাসী আপ্তাব আলীর স্ত্রী রহিমা বলেন, ‘ক্ষুদ্র গ্রামের বাসিন্দা হওয়ায় কোনো সুযোগ-সুবিধাই আমরা পাই না। বাড়িতে ঢোকার রাস্তা নেই।"
"চুয়াডাঙ্গা সদর হাসপাতালে চিকিৎসাধীন এক ব্যক্তিকে অ্যানথ্রাক্স রোগী হিসেবে শনাক্ত করা হয়েছে। আক্রান্ত জাহা বকস (৪৫) মেহেরপুর সদর উপজেলার মানিকদিহি গ্রামের আরশাদ আলীর ছেলে। গত মঙ্গলবার তিনি চুয়াডাঙ্গা সদর হাসপাতালে ভর্তি হন। ১০ দিন আগে গরুর মাংস খাওয়ার পর জাহা বকস অসুস্থ হন বলে জানান পরিবারের সদস্যরা।সদর হাসপাতালের ডা. শামীম কবির জানান, জাহা বকস ঠোঁটে ও মুখে ঘা নিয়ে হাসপাতালে ভর্তি হলে চিকিৎসকদের সন্দেহ হয়। কর্তৃপক্ষ তার শরীর থেকে রক্ত সংগ্রহ করে পরীক্ষার জন্য ঢাকায় পাঠান। বৃহস্পতিবার বিকালে রক্ত পরীক্ষার রিপোর্ট হাসপাতাল কর্তৃপক্ষের হাতে আসে। জাহা বকসের স্ত্রী জানান, ১০ দিন আগে গ্রামের এক কসাইয়ের কাছ থেকে গরুর মাংস কিনে আনেন তার স্বামী। সেই মাংস খাওয়ার দুই দিন পর তার ঠোঁটে-মুখে ফোঁট বের হয়। তাদের এলাকায় আরও কয়েকজনের এ সমস্যা দেখা দিয়েছে।"
"ভর্তি পরীক্ষা উপলক্ষে বেগম রোকেয়া বিশ্ববিদ্যালয়ের (বেরোবি) আবাসিক হল বন্ধ রাখার সিদ্ধান্তের প্রতিবাদে শহীদ মুখতার ইলাহী হলের প্রভোস্ট ও চারজন সহকারী প্রভোস্টকে অবরুদ্ধ করে রাখেন শিক্ষার্থীরা। গতকাল বেলা ১১টার দিকে হল সিলগালা করতে আসলে বিক্ষুব্ধ শিক্ষার্থীরা প্রভোস্ট কক্ষে তাদের অবরুদ্ধ করে অবস্থান নেন। দুই ঘণ্টা পর পুলিশ তাদের উদ্ধার করে। জানা যায়, আগামী ২-৫ ডিসেম্বর বিশ্ববিদ্যালয়ের ২০১৮-১৯ শিক্ষাবর্ষের ভর্তি পরীক্ষা অনুষ্ঠিত হবে। ভর্তি পরীক্ষায় শৃঙ্খলার অজুহাতে ৩০ নভেম্বর থেকে ৬ ডিসেম্বর পর্যন্ত আবাসিক হলসমূহ বন্ধ রাখার সিদ্ধান্ত নেয় বিশ্ববিদ্যালয় প্রশাসন। গতকাল সকাল ১০টার মধ্যেই শিক্ষার্থীদের হল ছাড়ার নোটিস দেওয়া হয়।"
"জাতীয় ঐক্যফ্রন্টের শীর্ষ নেতা ড. কামাল হোসেন বলেছেন, আসন্ন সংসদ নির্বাচন যেন সুষ্ঠুভাবে হয় সে জন্য জনগণকে ভোটকেন্দ্র পাহারা দিতে হবে। নির্বাচনের দিন ভোটে বাধা দিলে জনগণকে রুখে দাঁড়াতে হবে। ৩০ ডিসেম্বরের নির্বাচন পাহারা দিতে হবে জনগণকেই। এদিন সবাইকে সতর্ক, সজাগ ও সংঘবদ্ধ থাকতে হবে। ভোটকেন্দ্রে কেউ বাধা দিলে কিংবা কোনো অন্যায় করলে তাকে সঙ্গে সঙ্গেই ধরিয়ে দিতে হবে। তিনি বলেন, জনগণকে সক্রিয়ভাবে দেশ শাসনে অংশগ্রহণ করতে হবে। শুধু একদিন ভোট দিয়ে তাদের দায়িত্ব শেষ হয় না। এ সময় গণতন্ত্র পুনরুদ্ধারে তিনি ১৯৭১ সালের মতো সমগ্র জাতিকে আগামী নির্বাচন সামনে রেখে ঐক্যবদ্ধ হয়ে কাজ করার আহ্বান জানান।গতকাল বেলা সাড়ে ৩টায় আসন্ন জাতীয় সংসদ নির্বাচন ও চলমান রাজনৈতিক পরিস্থিতি নিয়ে জাতীয় প্রেস ক্লাবে এক সংবাদ সম্মেলনে তিনি এসব কথা বলেন। এ সময় জাতীয় ঐক্যফ্রন্টের মুখপাত্র বিএনপি মহাসচিব মির্জা ফখরুল ইসলাম আলমগীর, কৃষক শ্রমিক জনতা লীগের সভাপতি বঙ্গবীর কাদের সিদ্দিকী, গণস্বাস্থ্য কেন্দ্রের প্রতিষ্ঠাতা ডা. জাফরুল্লাহ চৌধুরী, নাগরিক ঐক্যের আহ্বায়ক মাহমুদুর রহমান মান্না, ডাকসুর সাবেক ভিপি সুলতান মোহাম্মদ মনসুর, গণফোরাম সাধারণ সম্পাদক মোস্তফা মহসীন মন্টু, কার্যকরী সভাপতি সুব্রত চৌধুরী, ড. রেজা কিবরিয়াসহ ঐক্যফ্রন্ট নেতারা উপস্থিত ছিলেন।নির্বাচনের  জন্য লেভেল প্লেয়িং ফিল্ড এখনো তৈরি হয়নি দাবি করে ড. কামাল হোসেন বিরোধী দলের নেতা-কর্মীদের গ্রেফতার-হয়রানি বন্ধের আহ্বান জানান। সর্বস্তরের ভোটারের উদ্দেশে এই সংবিধানপ্রণেতা বলেন, ‘আমার বিনীত নিবেদন, আপনারা কষ্ট করে নির্বাচনের ব্যাপারে সচেতন থাকবেন। পাড়া-প্রতিবেশী সবাইকে নিয়ে ভোট দিতে যাবেন। প্রত্যেক বাড়িতে যত ভোট আছে সব ভোট দেবেন। আমরা আপনাদের পুরোপুরি সহযোগিতা চাইছি।’ এ সময় তিনি দলীয় আনুগত্য ও সব ভয়ভীতির ঊর্ধ্বে উঠে নিজ নিজ দায়িত্ব পালন করার জন্য নির্বাচন কমিশনের প্রতি আহ্বান জানান। ঐক্যফ্রন্টের এই শীর্ষ নেতা বলেন, নির্বাচন সুষ্ঠু না হলে দেশের স্বাধীনতা ও সার্বভৌমত্ব হুমকির মুখে পড়বে। জনগণের উদ্দেশে তিনি বলেন, ‘আপনারা দেশের মালিক। মালিকরা যদি তাদের সঠিক প্রতিনিধি নির্বাচন না করেন, তবে তারা বঞ্চিত হন। সেই দায়িত্ব মনে রেখে সবাইকে এগিয়ে আসতে হবে। নির্বাচন যেন সুষ্ঠুভাবে হয়, এজন্য জনসাধারণকে মালিক হিসেবে পাহারা দিতে হবে।’লেভেল প্লেয়িং ফিল্ড না হলে ঐক্যফ্রন্ট বৃহত্তর কর্মসূচি দিতে বাধ্য হবে : বিএনপি মহাসচিব মির্জা ফখরুল ইসলাম আলমগীর ৬৮১ জন বিএনপি নেতা-কর্মীর একটি তালিকা দিয়ে বলেন, এদের সবাইকে নির্বাচনের তফসিল ঘোষণার পর গ্রেফতার করা হয়েছে। তাদের মধ্যে বেশ কয়েকজন প্রার্থীও রয়েছেন। তফসিল ঘোষণার পর থেকে আগের মতোই নেতা-কর্মীদের গ্রেফতার-হয়রানি করা হচ্ছে। ভয়ভীতি দেখানো হচ্ছে। এমনকি প্রার্থীদেরও গ্রেফতার অব্যাহত রয়েছে। নির্বাচনের সমতল মাঠ এখনো হয়নি। এ বিষয়ে নির্বাচন কমিশন কার্যকর পদক্ষেপ না নিলে লেভেল প্লেয়িং ফিল্ড করতে জাতীয় ঐক্যফ্রন্ট বৃহত্তর কর্মসূচি দিতে বাধ্য হবে।’ভোটকক্ষে ছবি তোলা অপরাধ, আদালতে যাচ্ছে ঐক্যফ্রন্ট : গণফোরাম সভাপতি ড. কামাল হোসেন বলেছেন, ভোটের দিন ‘ভোটকক্ষের ভিতরে ভিডিও বা স্থিরচিত্র ধারণ করা অপরাধ’ নির্বাচন কমিশনের (ইসি) এমন বক্তব্যের বিষয়ে আদালতে যাবে জাতীয় ঐক্যফ্রন্ট। একই সঙ্গে দলীয় আনুগত্য ও ভয়ভীতির ঊর্ধ্বে উঠে দায়িত্ব পালন করতে নির্বাচন কমিশনের প্রতি আহ্বান জানান তিনি। তিনি বলেন, ‘সবাই আশঙ্কা করছেন, অবাধ-নিরপেক্ষ নির্বাচনে বাধা দেওয়া হবে। যদি বাধা দেওয়া হয় তবে সে নির্বাচনের নিরপেক্ষতা জনগণকেই রক্ষা করতে হবে। আমার অনুরোধ, ভোটারদের সকাল সকাল ভোটকেন্দ্রে যেতে বলবেন, যেন নিজেদের ভোট দিতে পারেন।"
"আওয়ামী লীগ সভানেত্রী প্রধানমন্ত্রী শেখ হাসিনার কোনো দায়দেনা নেই। হাতে রয়েছে মাত্র ৮৪ হাজার টাকা। ঢাকা বিশ্ববিদ্যালয় থেকে বি এ পাস করেছেন তিনি। এবারে রংপুর-৬ আসন ও গোপালগঞ্জ-৩ আসনে মনোনয়নপত্র জমা দিয়েছেন আওয়ামী লীগ সভানেত্রী শেখ হাসিনা।নির্বাচন কমিশনে রংপুর-৬ আসনের প্রার্থী হিসেবে জমা দেওয়া শেখ হাসিনার হলফনামা পর্যালোচনা করে দেখা যায়— তার আয় প্রায় ৭৭ লাখ টাকা। এর মধ্যে কৃষি খাতে আয় ৩ লাখ, বাড়ি ভাড়া থেকে আয় ১ লাখ ৩৮ হাজার ৬২৫, ব্যবসা (রয়্যালিটি বাবদ)  থেকে আয় ১৬ লাখ ৯৬ হাজার ৯; শেয়ার, সঞ্চয়পত্র/ব্যাংক আমানত ১২ লাখ; সম্মানি ভাতা ১৬ লাখ ৩৮ হাজার; অন্যান্য খাতে আয় ২৭ লাখ ৭৬ হাজার ৭৬০ টাকা। অস্থাবর সম্পদ মধ্যে রয়েছে— নগদ অর্থ ৮৪ হাজার ৫৭৫ টাকা। ব্যাংক ও আর্থিক প্রতিষ্ঠানে জমা ৭ কোটি ২১ লাখ ৮৫ হাজার ৩০৩ টাকা; সঞ্চয়পত্র ও স্থায়ী আমানতে বিনিয়োগ ৫ লাখ টাকা। ৬ লাখ টাকার মূল্যমানের দানেপ্রাপ্ত যানবাহন। ১৩ লাখ ২৫ হাজার টাকা দামের স্বর্ণালঙ্কার; ৭ লাখ ৪০ হাজার টাকার আসবাব রয়েছে। স্থাবর সম্পদের মধ্যে রয়েছে— ৬ লাখ ৭৮ হাজার দামের ৬ একর কৃষিজমি; ৬ লাখ ৭৫ হাজার মূল্যের অকৃষি জমি (অর্জনকালীন আর্থিক মূল্য)। শেখ হাসিনার কোনো দায়দেনা নেই।এদিকে সর্বশেষ দশম সংসদ নির্বাচনের জমা দেওয়া হলফনামায় শেখ হাসিনার নগদ টাকা ছিল মাত্র ৪ লাখ ৯৮ হাজার। স্বর্ণালঙ্কার ছিল ১৩ লাখ টাকা মূল্যের।"
"শিক্ষার্থীদের মন থেকে গণিতের ভয় দূর করার লক্ষ্যে নরসিংদীর মনোহরদীর একদুয়ারিয়া উচ্চ বিদ্যালয়ে গতকাল দিনব্যাপী ‘গণিত মেলা’ অনুষ্ঠিত হয়েছে। অনুষ্ঠান উদ্বোধন করেন মনোহরদী উপজেলা প্রকৌশলী  আব্দুস শাকের। সভাপতিত্ব করেন একদুয়ারিয়া উচ্চ বিদ্যালয়ের প্রধান শিক্ষক আবদুল কাদির। গণিত মেলায় নানা উপকরনের মাধ্যমে শিক্ষার্থীদের কাছে বয়স নির্ণয়, জ্যামিতিক, গাণিতিক, সময়ের ব্যাখ্যা, কোনক ও সিলিন্ডারের আয়তনের সমষ্টিসহ গণিতের বিভিন্ন কঠিন সূত্র সহজভাবে উপস্থাপন করা হয়। বিভিন্ন স্কুলের শিক্ষার্থীরা মেলায় অংশ নেন। প্রধান অতিথি আব্দুস শাকের শিক্ষার্থীদের গণিত বিষয়ে বিভিন্ন প্রশ্ন করেন। যারা সঠিক উত্তর দিয়েছে তাদের পুরস্কৃত করেন তিনি।"
"সাবেক মার্কিন প্রেসিডেন্ট জর্জ এইচ ডব্লিউ বুশ (সিনিয়র বুশ) মারা গেছেন। তার বয়স হয়েছিল ৯৪ বছর। তার ছেলে জর্জ ওয়াকার বুশ এক বিবৃতিতে স্থানীয় সময় গত শুক্রবার সন্ধ্যায় তার মৃত্যুর খবর জানান। হিউস্টনে নিজ বাড়িতে বুশ মারা যান। সূত্র : রয়টার্স। রুশ-মার্কিন শীতল যুদ্ধের শেষ সময়ে যুক্তরাষ্ট্রকে নেতৃত্ব দেন বুশ সিনিয়র। তার শাসনামলেই প্রথম উপসাগরীয় যুদ্ধ হয়। ওই যুদ্ধে কুয়েত থেকে ইরাকি সেনাদের হটিয়ে দেয় মার্কিন সেনাবাহিনী, তবে তারা ইরাকে অভিযান চালায়নি। তার নির্দেশেই পানামা দখল করে যুক্তরাষ্ট্র। জর্জ এইচ ডব্লিউ বুশ ১৯৮৯ সাল থেকে ১৯৯৩ সাল পর্যন্ত মার্কিন প্রেসিডেন্টের দায়িত্ব পালন করেন। দ্বিতীয়  মেয়াদে জন্য নির্বাচনে তিনি ডেমোক্রেটিক প্রার্থী বিল ক্লিনটনের কাছে হেরে যান। পরে তার ছেলে জর্জ ডব্লিউ বুশ ২০০১ সাল থেকে দুই দফায় যুক্তরাষ্ট্রের প্রেসিডেন্ট ছিলেন। যুক্তরাষ্ট্রের সাবেক প্রেসিডেন্টদের মধ্যে মাত্র দুজন নিজের ছেলেকেও প্রেসিডেন্ট হতে দেখেছেন। সিনিয়র বুশ বেশ আগে থেকেই পার্কিনসনস রোগে ভুগছিলেন। হাঁটার শক্তি হারানোয় তাকে চলাফেরা করতে হতো হুইল চেয়ারে, নয়ত বৈদ্যুতিক স্কুটারে। শ্বাসতন্ত্রের জটিলতায় সামপ্রতিক বছরগুলোকে তাকে বেশ কয়েক দফা হাসপাতালে চিকিৎসা নিতে হয়েছে। স্ত্রীর মৃত্যুর পরপরই রক্তে সংক্রমণজনিত কারণে তাকে হাসপাতালে নিবিড় পর্যবেক্ষণ কেন্দ্রে রাখা হয়েছিল। এ বছর এপ্রিলে এইচ ডব্লিউ বুশের স্ত্রী বারবারা বুশ মারা যান।বিশ্ব নেতৃত্বে বুশ : জর্জ এইচ ডব্লিউ বুশ অত্যন্ত দক্ষ কূটনীতিক ছিলেন, বিশেষ করে বৈদেশিক নীতির ক্ষেত্রে। স্নায়ু যুদ্ধের শেষ দিকে জাতীয় নিরাপত্তা উপদেষ্টা ব্রেন্ট স্কুক্রফ্ট ও পররাষ্ট্রমন্ত্রী জেমস বেকারকে সঙ্গে নিয়ে যুক্তরাষ্ট্রের স্বার্থরক্ষা করেছিলেন তিনি। যেখানে সোভিয়েত ইউনিয়ন ভেঙে টুকরো টুকরো হয়ে যায়। সিনিয়র বুশের পররাষ্ট্র নীতিকে আরেকটি বিপজ্জনক পরীক্ষায় ফেলেছিলেন ইরাকের তৎকালীন শাসক সাদ্দাম হোসেন। সাদ্দাম বাহিনী প্রতিবেশী কুয়েত আক্রমণ করে ধ্বংসযজ্ঞ শুরু করলে দেশটির সরকার মিত্র যুক্তরাষ্ট্রের কাছে সাহায্য চায়। এইচ ডব্লিউ বুশ তাতে সাড়া দিয়ে ৪ লাখের বেশি মার্কিন সেনা কুয়েত পাঠান। ১৯৯১ সালে মার্কিন সেনারা ইরাকি বাহিনীকে কুয়েত থেকে বিতাড়িত করে। ওই সময় অনেকেই ভেবেছিলেন সাদ্দামকে উত্খাত করতে বুশ হয়তো বাগদাদ আক্রমণ করবেন। কিন্তু তিনি তা না করে সেনাদের দেশে ফিরিয়ে নিয়ে আসেন। সিনিয়র বুশ ওই সময় কতটা দক্ষ কূটনীতিকের মতো সিদ্ধান্ত নিয়েছিলেন তার প্রমাণ দেন তার ছেলে জর্জ ডব্লিউ বুশ। তার আমলেই মার্কিন বাহিনী ইরাকে হামলা চালিয়ে সাদ্দাম হোসেনকে উত্খাত করে। কিন্তু ওই যুদ্ধে যত মার্কিন সেনার রক্ত ঝরে এবং যে পরিমাণ সম্পদ ব্যয় হয়- তা হিসাব করে দেখা গেছে ওই সিদ্ধান্তই ছিল ভুল। সাদ্দামকে উত্খাতের চেষ্টা না করলেও তার আগে অফ-ডিউটিতে থাকা যুক্তরাষ্ট্রের এক মেরিন সেনাকে হত্যা করায় এইচ ডব্লিউ বুশ পানামায় হামলা চালিয়ে তখনকার শাসক ম্যানুয়েল নোরিয়েগাকে উত্খাত করেন। এজন্য মার্কিন বাহিনী মাত্র চারদিন সময় নেয়। পরে মাদক মামলায় নোরিয়েগাকে যুক্তরাষ্ট্রের একটি ফেডারেল আদালত ৪০ বছরের কারাদণ্ড দেয়। প্রতিদ্বন্দ্বী চীনের সঙ্গেও নিরাপদ কূটনৈতিক সম্পর্ক বজায় রেখেছিলেন সিনিয়র বুশ। ১৯৮৯ সালে বেইজিংয়ের তিয়ানানমেন স্কয়ারে বিক্ষোভরতদের উপর চীন সরকারের অভিযানের বিরুদ্ধে অবস্থান নিয়ে তিনি দেশটির উপর নিষেধাজ্ঞা আরোপ করেন। যদিও একই সঙ্গে তিনি সম্পর্কের চূড়ান্ত বিচ্ছেদও চাননি। আলোচনার মাধ্যমে ইসরায়েল ও ফিলিস্তিনের সংকট সমাধানের পথও তিনিই দেখিয়েছেন। তার ওই পথে অনুসরণ করেই পরে বিল ক্লিনটনের আমলে ‘অসলো চুক্তি’ হয়।"
"বিএনপি চেয়ারপারসন বেগম খালেদা জিয়ার বাড়ি ভাড়া বাবদ ঋণ রয়েছে ১ কোটি ৫৮ লাখ টাকা। তবে কারাগারে থাকা খালেদা জিয়ার হাতে নগদ টাকা রয়েছে মাত্র ৫০ হাজার টাকা। তবে ব্যাংক ও আর্থিক প্রতিষ্ঠানে জমা রয়েছে ৪ কোটি ৭৭ লাখ ৮৫ হাজার ২৬৭ টাকা। দশ বছর আগে নবম সংসদ নির্বাচনের সময় খালেদা জিয়ার কোনো দায়দেনা ছিল না; নগদ অর্থ ছিল ৩৬ লাখ ৫২ হাজার ৮৪৫ টাকা, ব্যাংকে ছিল ২ কোটি ৭৫ লাখ ৪২ হাজার ২৮৫ টাকা। উচ্চ আদালতের আদেশে ভোটে অযোগ্য হলেও খালেদা জিয়া ফেনী-১ ও বগুড়া-৬ ও ৭ আসন থেকে নির্বাচনের জন্য মনোনয়নপত্র জমা দিয়েছেন। একাদশ সংসদ নির্বাচনের হলফনামায় তিনি দেখিয়েছেন, ১০০ টাকা দামের গুলশানের একটি বাড়ি রয়েছে। তবে ৫ টাকা দামের ক্যান্টনমেন্টের বাড়িটি বর্তমানে মালিকানা ও দখলে নেই। বগুড়া-৬ আসনের মনোনয়নপত্র সঙ্গে দেওয়া হলফনামা পর্যালোচনা করে দেখা যায়, হলফনামায় শিক্ষাগত যোগ্যতা ‘স্বশিক্ষিত’ উল্লেখ করা হয়েছে। গুলশানের ঠিকানা ব্যবহার করা হয়েছে; বর্তমানে নাজিমউদ্দিন রোডের কেন্দ্রীয় কারাগারে। ৩৪টি মামলার মধ্যে ২টি উচ্চ আদালতে বিচারাধীন। ১৯টি মামলার বিচারিক কার্যক্রম স্থগিত রয়েছে। বিশেষ জজ আদালত ও বিশেষ ট্রাইব্যুনালে একটি করে মামলা পেন্ডিং দেখানো হয়েছে। তবে তিনি হলফনামায় দণ্ডের তথ্য উল্লেখ করেননি। আয় দেখানো হয়েছে— বাড়ি ভাড়ায় আয় ৬৭ লাখ ৩১ হাজার ৩১৪ টাকা; ৮৫ লাখ ৯ হাজার ৮১৩ টাকা আয় সঞ্চয়পত্র ও আমানতের সুদ বাবদ। অস্থাবর সম্পদের মধ্যে রয়েছে— নগদ ৫০ হাজার ৩০০ টাকা। ব্যাংক ও আর্থিক প্রতিষ্ঠানে জমা ৪ কোটি ৭৭ লাখ ৮৫ হাজার ২৬৭ টাকা। ৪৮ লাখ ৬৫ হাজার টাকা দামের দুটি জিপ। স্বর্ণালঙ্কার জহরতসহ ৫০ তোলা। ৫ লাখ টাকা দামের ইলেকট্রনিক সামগ্রী। ২ লাখ ৬০ হাজার টাকা দামের আসবাব। স্থাবর সম্পদের মধ্যে রয়েছে—১২ হাজার ৩০০ টাকা দামের অকৃষি জমি; ১০০ টাকা দামের গুলশানের একটি বাড়ি; ৫ টাকা দামের ক্যান্টনমেন্টের বাড়িটি বর্তমানে মালিকানা ও দখলে নেই। এ ছাড়া ১ কোটি ৫৮ লাখ টাকার বাড়ি ভাড়া ঋণ রয়েছে খালেদা জিয়ার।"
"নাটোরে জেলা বিএনপির অস্থায়ী কার্যালয় এবং বিএনপি প্রার্থী রুহুল কুদ্দুস তালুকদার দুলুর বাসায় হামলা করেছে দুর্বৃত্তরা। হামলার সময় কার্যালয়ের সামনে রাখা একটি মোটরসাইকেলে অগ্নিসংযোগ ও কার্যালয় ভবনে ইটপাটকেল নিক্ষেপ করা হয়। শনিবার সন্ধ্যা ৬টার কিছু পর শহরের আলাইপুরের দলটির কার্যালয়ের মূল ফটকের সামনে এ ঘটনা ঘটে। নাটোর জেলা বিএনপির কার্যালয়ে অবস্থানরত নেতা-কর্মীরা জানান, শনিবার সন্ধ্যায় একাদশ সংসদ নির্বাচনে বিএনপি প্রার্থী ও দলের কেন্দ্রীয় সাংগঠনিক সম্পাদক এবং জেলা বিএনপির সভাপতি রুহুল কুদ্দুস তালুকদার দুলুর নাটোর পৌর এলাকার ৬ নম্বর ওয়ার্ড নির্বাচন পরিচালনা কমিটি গঠন উপলক্ষে মতবিনিময় সভা চলছিল কার্যালয়টির ভিতরে। এ সময় হঠাৎ বাইরে থেকে জয় বাংলা স্লোগান দেওয়া শুরু হয়। স্লোগান শুনে বাইরে বেরিয়ে এলে দেখা যায় হেলমেট পরিহিত ১৫/২০ জন দুর্বৃৃত্তের কয়েকজন কার্যালয়ের সামনে রাখা মোটরসাইকেলে অগ্নিসংযোগ ও বাকিরা কার্যালয় ভবনে ইটপাটকেল নিক্ষেপ করছে। এ সময় দুর্বৃত্তরা আরও কয়েকটি মোটরসাইকেল ভাঙচুর  করে। এতে ভিতরে থাকা দলীয় কর্মীরা সবাই বেরিয়ে এলে দুর্বৃত্তরা পিছু হটে। এ সময় সিংড়া ছাত্রদলের যুগ্ম আহ্বায়ক আমিরুল ইসলাম আহত হয়।হামলার পর ঘটনাস্থল পরিদর্শন করেছেন অতিরিক্ত পুলিশ সুপার আকরামুল হাসান, সদর সার্কেলের অতিরিক্ত পুলিশ সুপার আবুল হাসনাত, সদর থানার অফিসার ইনচার্জ কাজী জালাল উদ্দীন আহমেদসহ পুলিশের কর্মকর্তারা।এদিকে হামলার পর জেলা রিটার্নিং অফিসার ও জেলা প্রশাসক মোহাম্মদ শাহরিয়াজকে মৌখিকভাবে জানানো হয়েছে।জেলা বিএনপির সহসভাপতি শহিদুল ইসলাম বাচ্চু জানান, নিঃসন্দেহে নির্বাচনের আগে এ ধরনের হামলা লেভেল প্লেয়িং ফিল্ড তৈরিতে প্রতিবন্ধকতা সৃষ্টি করল। আমরা এ ঘটনার প্রতিবাদ জানাই। রবিবার নির্বাচন কমিশনে লিখিত অভিযোগ করা হবে।সদর সার্কেলের অতিরিক্ত পুলিশ সুপার আবুল হাসনাত বলেন, আমরা ঘটনাস্থল পরিদর্শন করেছি। তদন্ত পূর্বক আইনগত ব্যবস্থা নেওয়া হবে।"
"জাতীয় পার্টির চেয়ারম্যান হুসেইন মুহম্মদ এরশাদ ঢাকার সম্মিলিত সামরিক হাসপাতাল (সিএমএইচ) থেকে বারিধারার বাসায় ফিরেছেন। শুক্রবার রাত ১০টার দিকে তিনি বাসায় ফেরেন। এইচ এম এরশাদের উপদেষ্টা কাজী মামুন বিষয়টি নিশ্চিত করেছেন। তিনি বলেন, আল্লাহর রহমতে দেশবাসী ও দলের নেতা-কর্মীদের দোয়ায় সাবেক রাষ্ট্রপতি এরশাদ এখন সুস্থ আছেন। জানা যায়, এইচ এম এরশাদ বাসায় এসে স্বাভাবিক কাজকর্ম করছেন। রাজনৈতিক বিষয়ে খোঁজখবর নিচ্ছেন। তবে নেতা-কর্মীরা যেন বেশি চাপ সৃষ্টি করতে না পারেন সেজন্য বাসায় সবাইকে প্রবেশ করতে দেওয়া হচ্ছে না। স্বাস্থ্য পরীক্ষার জন্য ২৩ নভেম্বর এইচ এম এরশাদকে সিএমএইচে নেওয়া হয়েছিল। জাপা নেতারা জানিয়েছেন, দীর্ঘদিন ধরেই নানা শারীরিক জটিলতায় ভুগছেন ৮৮ বছর বয়সী এই রাজনীতিক। সম্প্রতি সিঙ্গাপুরে তিন দফায় তার চিকিৎসা করা হয়। পার্টির মহাসচিব এ বি এম রুহুল আমিন হাওলাদার সম্প্রতি সংবাদ সম্মেলন করে জানিয়েছেন সাবেক এই রাষ্ট্রপতি সুস্থ আছেন।অসুস্থতার কারণে এইচ এম এরশাদ নির্বাচনে অংশ নেবেন কিনা— এ নিয়ে জনমনের শঙ্কা দূর করলেন দলের মহাসচিব রুহুল আমিন হাওলাদার। তিনি বলেন, এইচ এম এরশাদ ভোটে থাকছেন। শুক্রবার হাসপাতাল থেকে বাসায় ফিরেছেন। গতকাল আগারগাঁওয়ের নির্বাচন ভবনে এরশাদ প্রসঙ্গে সাংবাদিকদের এক প্রশ্নে রুহুল আমিন হাওলাদার এ কথা বলেন। তিনি বলেন, ‘এরশাদ প্রার্থী হয়েছেন। আমরা তার নির্বাচন করছি। এ নিয়ে সন্দেহের অবকাশ নেই। পার্টির চেয়ারম্যান নির্বাচন পরিচালনা করছেন, সময়মতো মানুষের কাছে যাবেন।’ জাতীয় পার্টির মনোনয়ন বাণিজ্যের খবরকে ‘অসত্য’, ‘বানোয়াট’ ও ‘বিভ্রান্তিকর’ উল্লেখ করে রুহুল আমিন হাওলাদার বলেন, ‘বঞ্চিতরা আহত হবেন, ব্যথিত হবেন সেটাই স্বাভাবিক।"
"সময়ের ব্যবধান মাত্র পাঁচ মাস। এই সময়ের হেরেফেরে ক্রিকেটপ্রেমীরা দেখলেন হাসি কান্নায় মেশানো ভিন্ন দুই চিত্র! জুলাইয়ে ক্যারিবীয় দর্শকরা হেসে লুটোপুটি খেয়েছিলেন টাইগার ব্যাটসম্যানদের হাঁসফাঁস ব্যাটিং দেখে। সময়ের আশ্চর্য ফোরনে নভেম্বর-ডিসেম্বরে বাংলাদেশের দর্শকেরা উত্ফুল্ল হয়েছেন ক্যারিবীয় ব্যাটসম্যানদের নাভিশ্বাস ব্যাটিংয়ে। মধুর প্রতিশোধ বোধহয় এতটাই নির্মম! প্রতিশোধের এই টেস্ট সিরিজে গতকাল বাংলাদেশের স্পিনাররা টুঁটি চেপে ধরেছেন সফরকারী ব্যাটসম্যানদের। দিনের শুরুতে সাকিব আল হাসান, মাহমুদুল্লাহ রিয়াদ ও লিটন দাসের আগ্রাসী ব্যাটিং খাদের কিনারায় ঠেলে দেয় ওয়েস্ট ইন্ডিজকে। শেষ সেসনে সাকিব ও মিরাজের স্পিন ফনার ছোবলে মরণদশায় পড়েছেন ব্রেথহোয়েইট, আমব্রিস, পাওয়েল ও শাই হোপরা। মাহমুদুল্লাহর ক্যারিয়ার সেরা ১৩৬, সাকিবের অধিনায়কোচিত ৮০, সাদমানের উজ্জ্বল ভবিষ্যতের ইঙ্গিত দেওয়া ৭৬ ও লিটনের ঝড়ো গতির ৫৪ রানে ভর করে প্রথম ইনিংসে বাংলাদেশের সংগ্রহ ৫০৮। প্রতি উত্তরে সাকিব ও মিরাজের ঘূর্ণির বিভ্রমে ৭৫ রানে ৫ উইকেট খুঁইয়ে আইসিউএতে ওয়েস্ট ইন্ডিজ। আজ তৃতীয়দিন বাকি ৫ উইকেট নিয়ে ৪৩৩ রানে পিছিয়ে ব্যাটিংয়ে নামবে সফরকারীরা।       প্রথম দিনটি নিজের করে নেন অভিষিক্ত ওপেনার সাদমান ইসলাম ৭৬ রানের প্রত্যয়ী ইনিংস খেলে। দ্বিতীয় দিন নিজেদের মধ্যে ভাগ করেন নেন মাহমুদুল্লাহ, সাকিব, লিটন ও মিরাজ। ৫ উইকেটে ২৫৯ রান নিয়ে কাল আক্রমণাত্মক মেজাজে ব্যাটিং করেন সাকিব। আগের দিন বাউন্ডারি মেরেছিলেন মাত্র একটি। গতকাল আরও ২৫ রান যোগ করে সাজঘরে ফিরেন ৮০ রানের জ্বলজ্বলে ইনিংস খেলে। ৬ বাউন্ডারির পাঁচটিই মেরেছেন গতকাল। হঠাৎ সুযোগ পাওয়া লিটন ৫৪ রান করেন ৬২ বলে ৮ চার ও এক ছক্কায়। সবাইকে পেছনে ফেলে মাত্র ১৬ দিনের ব্যবধানে দ্বিতীয় সেঞ্চুরি করেন মাহমুদুল্লাহ। ২৪২ বলে ১৩৬ রানের ইনিংসটি মাহমুদুল্লাহর ৪৩ টেস্ট ক্যারিয়ারের সর্বোচ্চ। ধ্রুপদী ব্যাটসম্যানের প্রথম সেঞ্চুরি ২০১০ সালে। দ্বিতীয়টি পেতে অপেক্ষায় ছিলেন দীর্ঘ ৮ বছর। করেছেন ১৪ নভেম্বর ২০১৮ সালে। তৃতীয়টি করেছেন মাত্র এক টেস্টের ব্যবধানে। সব মিলিয়ে ৭ নম্বরে সেঞ্চুরি হাঁকানো তৃতীয় ব্যাটসম্যান মাহামুদুল্লাহ। ৭ নম্বরে এর আগে সেঞ্চুরি করেছেন নাসির হোসেন ও মুশফিকুর রহিম। ক্যারিয়ার সেরা ইনিংসটি খেলতে অধিনায়ক সাকিবের সঙ্গে ৬ নম্বর জুটিতে ১১১ রান ও সপ্তম জুটিতে লিটনের সঙ্গে ৯২ রান যোগ করেন মাহমুদুল্লাহ। এক সেঞ্চুরি ও তিন হাফসেঞ্চুরিতে বাংলাদেশের সংগ্রহ ৫০৮। সব মিলিয়ে ১১২ টেস্টে পাঁচশোর্ধ্ব ইনিংস এটা নবম। মাহমুদল্লাহদের সাবলীল ব্যাটিংয়ে আত্মবিশ্বাস যোগাচ্ছিল ক্যারিবীয়দের। টাইগারদের ব্যাটিংয়ে উইকেটের আচরণ কখনোই অস্বাভাবিক মনে হয়নি। অথচ ব্যাটিংয়ে নেমেই নাভিশ্বাস উঠেছে সফরকারীদের। ম্যাচের প্র্রথম ওভারেই আঘাত হানেন সাকিব। আর্ম বলে শূন্য রানে সাজঘরে পাঠান ব্রেথহোয়েইটকে। সেই শুরু। এরপর ষষ্ঠ ওভারের তৃতীয় বলে, নবম ওভারের শেষ বলে, ১০ম ওভারের তৃতীয় বলে এবং ১২ নম্বর ওভারের শেষ বলে ২৯ রানের মধ্যে ক্যারিবীয় ইনিংসের অর্ধেক লেজ কেটে দেন সাকিব ও মিরাজ। আশ্চর্য হলেও সবগুলো আউটই ছিল বোল্ড। আজ তৃতীয়দিন নতুন উদ্যমে নেমে সফরকারীদের কখন থামিয়ে দিবেন সাকিবরা, সেটাই দেখার বিষয়।"
"মুক্তিযুদ্ধের সময় আমরা ছিলাম যুবক। অল্পবয়স্ক। দেশ স্বাধীন করতে রক্ত দিতে দ্বিধা ছিল না। দেশ স্বাধীন হওয়ার পর আমরা আমাদের নিজ নিজ কর্মকাণ্ডে ব্যস্ত হয়ে পড়ি। এই সুযোগে আমাদের একটা যে ছোট প্রতিপক্ষ ছিল জামায়াতে ইসলামী, আলশামস ও রাজাকার— তাদের কর্মকাণ্ড আমাদের নজর এড়িয়ে যায়। এই সুযোগে তারাও শক্তিশালী হয়ে ওঠে। আমাদের যে কাজটা করা উচিত ছিল, সেই কাজটা করতে পারিনি। কিন্তু আমাদের নতুন প্রজন্ম সেই কাজটাই হাতে নিয়েছে। যুদ্ধাপরাধীদের যে যেখানেই থাকুক না কেন, তাদের বিচারের সম্মুখীন করে আমাদের ব্যর্থতা ও দায় মোচনে অগ্রসর হতে হবে। এতে তরুণ প্রজন্ম ফলপ্রসূ হবে বলে আমার বিশ্বাস। মুক্তিযুদ্ধের সময় ৫ ডিসেম্বর আমরা সবাই ঢাকা দখলের সিদ্ধান্ত নিয়ে এগিয়েছি। এ সময় বঙ্গোপসাগরে মার্কিনিদের সপ্তম নৌবহর আসতে থাকে। জবাবে সোভিয়েত ইউনিয়নও বাংলাদেশের মুক্তিযুদ্ধের পক্ষে অষ্টম নৌবহর প্রস্তুত রাখে। আমরা ১৩ ডিসেম্বর ঢাকার আশপাশে অবস্থান করি। ১৬ ডিসেম্বর আমরা যখন চারপাশ দিয়ে ঢাকা অবরুদ্ধ করি তখন পাকবাহিনীর কমান্ডার নিয়াজি আত্মসমর্পণে বাধ্য হন। এই আত্মসমর্পণে কোনো শর্ত ছিল না। আমি সেকেন্ড ইস্ট বেঙ্গল রেজিমেন্টের সেকেন্ড ইন কমান্ড। ১৯৪৭ সালে দেশ ভাগের পর সিভিল ও মিলিটারিতে বাঙালির অংশগ্রহণ ছিল না বললেই চলে। সেনাবাহিনীতে আমাদের অংশগ্রহণ ছিল ১ শতাংশের কম। ’৬৫ সালে পাক-ভারত যুদ্ধের সময় পূর্ব পাকিস্তান (বাংলাদেশ) ছিল অরক্ষিত। ’৭১-এর নির্বাচনের সময় পূর্ব বাংলায় পাক ও বাঙালি সেনার উপস্থিতি ছিল সমান সমান। ’৭০-এর নির্বাচনের ফলাফল সামনে রেখে পাক সেনাদের উপস্থিতি ক্রমেই বাড়তে থাকে। তাদের সেনা বাড়ার সঙ্গে সঙ্গে বাঙালি সেনাদের নিরস্ত্র করার একটি প্রক্রিয়াও করতে চেয়েছিল। তবে মূলত ৭ মার্চে বঙ্গবন্ধুর ভাষণের পরই বাংলাদেশের স্বাধীনতার পক্ষে সেনাবাহিনীতে থাকা বাঙালি সদস্যরা প্রস্তুতি নেওয়া শুরু করেন। ’৭১-এর মার্চ ঘনিয়ে এলে পরিবর্তিত পরিস্থিতিতে আমরা আমাদের অস্ত্র তাদের হাতে তুলে দেব না বলে সিদ্ধান্ত নিই। পাকিস্তানিরা সিদ্ধান্ত নিয়েছিল ইস্ট বেঙ্গল রেজিমেন্ট নিরস্ত্র করতে হবে। কিন্তু আমাদের যুদ্ধপ্রস্তুতি দেখে তারা পিছপা হতে বাধ্য হয়।"
"রোগব্যাধি থেকে সতর্কতা অবলম্বনে ইসলাম বিশেষ গুরুত্বারোপ করেছে।  রোগ প্রতিরোধ হচ্ছে নিরাময়ের চেয়ে সস্তা। এ কারণেই ইসলাম এ বিষয়ে বিশেষ গুরুত্বারোপ করেছে। হজরত আবদুল্ল­াহ্ ইবন আব্বাস (রা) থেকে বর্ণিত, তিনি বলেন, রসুলুল্ল­াহ্ (সা.) পানপাত্রের মধ্যে নিশ্বাস ফেলতে ও তার মধ্যে ফুঁ দিতে নিষেধ করেছেন। এটাও এক ধরনের প্রতিরোধ ব্যবস্থা। কারণ নাক ও মুখের ভিতর অনেক ধরনের রোগজীবাণু থাকতে পারে, যেগুলো পানিকে দূষিত করে থাকে। আর এতে দেহের মধ্যে রোগের সৃষ্টি হতে পারে। আল্ল­াহতায়ালা বলেন, তার (মৌমাছির) উদর থেকে নির্গত হয় বিবিধ বর্ণের পানীয় (মধু) যাতে মানুষের জন্য রয়েছে আরোগ্য। (সূরা নাহল, ১৬ : ৬৯)কালোজিরা সম্পর্কে হজরত আবু হুরায়রা (রা) বর্ণনা করেছেন, তিনি রসুলুল্লাহ (সা.)-কে বলতে শুনেছেন, কালোজিরার মধ্যে মৃত্যু ব্যতীত আর সমস্ত রোগের আরোগ্য রয়েছে। বর্তমানে মধু ও কালোজিরা নিয়ে বিশ্বের বিভিন্ন জায়গায় গবেষণা হচ্ছে। রোগ প্রতিরোধ এবং রোগ নিরাময়ে এর যে অপরিমেয় শক্তি তা ক্রমশ আবিষ্কার হচ্ছে। ইসলামে পুত্র সন্তানদের খাতনা করানোর যে নিয়ম এটা তাকে বিভিন্ন রোগব্যাধি থেকে মুক্ত রাখে। স্বাস্থ্য রক্ষার জন্য দাঁত ও মুখ অপরিষ্কার থাকলে এতে বিভিন্ন প্রকারের রোগব্যাধি সৃষ্টি হতে পারে। এ কারণে রসুলুল্ল­াহ (সা.) দাঁত ও মুখ পরিষ্কার-পরিচ্ছন্ন রাখার ব্যাপারে বিশেষভাবে তাগিদ দিয়েছেন। ওজুর মধ্য দিয়ে দিনে পাঁচবার কনুই থেকে হাতের আঙুল পর্যন্ত, পায়ের টাখনু থেকে পায়ের আঙুল পর্যন্ত পরিষ্কার করা সম্ভব হয়। নাক, মুখ, কান ও চোখ দিনে পাঁচবার পরিষ্কার করা সম্ভব হয়ে থাকে। এর ফলে এই সমস্ত অঙ্গ-প্রত্যঙ্গে কোনো ধূলিকণা বা রোগজীবাণু লেগে থাকতে পারে না। ইসলামে মদ নিষিদ্ধ করা হয়েছে। ফলে মানুষ হৃদরোগ ও ক্যান্সারের মতো ভয়াবহ রোগ থেকে রক্ষা পেতে পারে। নিরাময় সম্পর্কে ইসলামের দৃষ্টিভঙ্গি অত্যন্ত স্পষ্ট। হজরত আবু হুরায়রা (রা) থেকে বর্ণিত, নবী কারিম (সা.) বলেন, আল্ল­াহতায়ালা এমন কোনো রোগ সৃষ্টি করেননি যার নিরাময়ের ব্যবস্থা দেননি। যেমন যদি কারও জ্বর হয় তাহলে জ্বর কমানোর জন্য আধুনিক বিশ্বের চিকিৎসা হলো, ঠাণ্ডা পানি দিয়ে শরীর ধুয়ে ফেলা কিংবা ঠাণ্ডা পানি দিয়ে গা মুছে ফেলা। রসুলুল্লাহ (সা.) বলেন, জ্বর জাহান্নামের উত্তাপ থেকে সৃষ্ট, তাই পানি দিয়ে তা ঠাণ্ডা কর। পবিত্র কোরআনের বিভিন্ন আয়াতে উত্তম ও পবিত্র খাদ্য গ্রহণের ব্যাপারে তাগিদ দেওয়া হয়েছে। যা গ্রহণ করলে শুধু শরীর গঠন ও ক্ষয়পূরণই নিশ্চিত হবে না বরং রোগ-ব্যাধির প্রতিরোধ ক্ষমতাও বৃদ্ধি পাবে। এ ব্যাপারে ইসলামের নির্দেশনা সুস্পষ্ট। মহান আল্লাহ বলেন, “মানুষ তার খাদ্যের প্রতি লক্ষ্য করুক। আমি প্রচুর বারিবর্ষণ করি। এরপর আমি ভূমি প্রকৃষ্টরূপে বিদীর্ণ করি এবং এতে আমি উৎপন্ন করি শস্য, আঙুর, শাক-সবজি, জলপাই, খেজুর, বহুবৃক্ষ-বিশিষ্ট উদ্যান, ফল এবং গবাদির খাদ্য । এটা তোমার এবং তোমাদের গবাদিপশুর ভোগের জন্য।” (সূরা আবাসা, ৮০ : ২৪-৩২) অন্য আয়াতে আল্ল­াহতায়ালা বলেন, “তারপর আমি তা দ্বারা তোমাদের জন্য খেজুর ও আঙুরের বাগান সৃষ্টি করি। তোমাদের জন্য এতে প্রচুর ফল আছে এবং তোমরা তা থেকে আহার করে থাক।” (সূরা মুমিনুন) এমনিভাবে ইসলামে শিশু স্বাস্থ্যের প্রতি সতর্কতা অবলম্বনের জন্য গুরুত্বারোপ করেছে। হাদিস গ্রন্থ তিরমিজিতে আছে, রসুলুল্লাহ (সা.) বলেন, আল্লাহতায়ালা সর্বপ্রথম যে নিয়ামত সম্পর্কে বান্দাকে প্রশ্ন করবেন তা হল সুস্থতা। কিয়ামত দিবসে তাকে প্রশ্ন করা হবে, “আমি কি তোমাকে শারীরিক সুস্থতা দিইনি?” এই সুস্থতার ব্যাপারে শিশুদের ক্ষেত্রে তুলনামূলকভাবে অধিক যত্নবান হওয়া প্রয়োজন। কারণ আজকের একজন সুস্থ শিশু আগামী দিনের সুস্থ সবল একজন নাগরিক। একটি সুস্থ জাতি গঠনে শিশুর স্বাস্থ্যে প্রতি সতর্ক দৃষ্টি রাখা অত্যন্ত জরুরি। আল্ল­াহতায়ালা আমাদের স্বাস্থ্য সুরক্ষায় ইসলামের নির্দেশনাগুলো সঠিকভাবে মেনে চলার তাওফিক দান করুন।"
"সড়ক দুর্ঘটনা যেন এক অভিশাপের নাম। প্রতিদিনই দেশের সড়ক-মহাসড়কে ঝরে পড়ছে এক ডজনেরও বেশি মানুষের প্রাণ। আহতের সংখ্যা তার চেয়ে দ্বিগুণ কিংবা আরও বেশি। যাদের অনেককে সারা জীবন পঙ্গু হয়ে থাকতে হবে। সড়ক দুর্ঘটনায় গত বৃহস্পতিবার সারা দেশে অন্তত ১৬ জন প্রাণ হারিয়েছেন। এর মধ্যে শুধু সিরাজগঞ্জেই নিহত হয়েছেন সাতজন। সারা দেশে বৃহস্পতিবার যারা সড়ক দুর্ঘটনায় নিহত হয়েছেন তার আটজনই নারী। সড়ক দুর্ঘটনার বিরুদ্ধে প্রতিবাদী হয়ে উঠছে দেশের মানুষ। রাজধানীতে বাসের তলায় পিষ্ট হয়ে দুই শিক্ষার্থীর মৃত্যুতে সম্প্রতি ফুঁসে উঠেছিল রাজধানীর শিক্ষার্থীরা। পরিস্থিতি নিয়ন্ত্রণের বাইরে চলে যাওয়ার উপক্রম হয়। তার পরও সুবুদ্ধি ও সুবিবেচনার বিকাশ ঘটেনি গাড়িচালকদের মধ্যে। পথচারী ও পরিবহন যাত্রীদের মধ্যে আসেনি সচেতনতা। দুনিয়ার যেসব দেশে সড়ক দুর্ঘটনার সংখ্যা সবচেয়ে বেশি বাংলাদেশ তার মধ্যে এগিয়ে। ইউরোপ, আমেরিকার দেশগুলোর চেয়ে এ দেশে সড়ক দুর্ঘটনা গড়ে ২৮ গুণ। প্রতি বছর ৪ থেকে ৫ হাজার মানুষ এ দেশে প্রাণ হারান সড়ক দুর্ঘটনায়। সড়ক দুর্ঘটনার পেছনে গাড়িচালকদের আনাড়িপনা অনেকাংশে দায়ী। এ দেশে যান্ত্রিক যানবাহন চালানোর জন্য প্রশিক্ষণ নয়, উৎকোচই নিয়ামক হিসেবে কাজ করে। যেনতেন প্রকারে গাড়ি চালানোর লাইসেন্স পেলে সাত খুনও মাফ হয়ে যায়। যানবাহন চালকদের শক্তিশালী ইউনিয়নের কাছে দেশের সরকার, আইন-আদালত সবকিছু জিম্মি বললেও অত্যুক্তি হবে না। কোনো সভ্য দেশে এ ধরনের অবস্থা অকল্পনীয় হলেও আমাদের দেশে তা ঘটছে। সড়ক দুর্ঘটনার লাগাম টেনে ধরতে হলে শুধু গাড়িচালক নয়, সবার সুমতি ফিরিয়ে আনতে হবে। গাড়িচালক, গাড়ির মালিক, যাত্রী, পথচারী তো বটেই ট্রাফিক নিয়ন্ত্রণের দায়িত্বে যারা নিয়োজিত তাদেরও সুবিবেচনায় উদ্বুদ্ধ হতে হবে। বুঝতে হবে কারও না কারোর দায়িত্বহীন আচরণে যে দুর্ঘটনা হয়, তার জের শুধু নিহত বা আহতরা নন, তাদের স্বজনদেরও টানতে হয়। জীবনের এমন অপচয় কারোরই কাম্য হওয়া উচিত নয়।"
"টঙ্গী ইজতেমা মাঠে তাবলিগের দুই পক্ষের সংঘর্ষের ঘটনা কলঙ্কজনক অধ্যায় হয়ে থাকবে বলে মন্তব্য করেছেন ইসলামী আন্দোলন বাংলাদেশের আমির মুফতি সৈয়দ মোহাম্মদ রেজাউল করীম পীর চরমোনাই। গতকাল এক বিবৃতিতে তাবলিগের উভয়পক্ষকে সংযত হওয়ার আহ্বান জানান। ধর্মপ্রাণ মানুষ হতাহতের ঘটনায় গভীর উদ্বেগ ও ক্ষোভ প্রকাশ করে বিবৃতিতে পীর চরমোনাই আরও বলেন, দেশের শীর্ষ আলেমদের সিদ্ধান্ত মেনে নিতে তাবলিগের মুরব্বিদের আহ্বান জানিয়েছেন। তিনি বলেন, তাবলিগ জামাতের সূচনা হয়েছে দারুল উলুম দেওবন্দের সন্তানদের দ্বারা। বাংলাদেশের উলামায়ে কেরাম বিশেষ করে দেওবন্দি আলেমদের তাবলিগের প্রতি আন্তরিকতা, নিষ্ঠা ও দরদও সবচেয়ে বেশি। অতএব, তাবলিগের সংকটের ব্যাপারে দেশের শীর্ষ আলেম-ওলামাদের মতামতের প্রতি সবারই শ্রদ্ধা রাখা উচিত। তিনি সমাধানের পথ খুঁজে বের করতে উভয় পক্ষের মুরব্বিদের আলোচনায় বসার আহ্বান জানান। পীর সাহেব বলেন, কোনো ব্যক্তি বিশেষের ওপর দীনের সুমহান কাজ নির্ভরশীল নয়। এ বাস্তবতা সবাইকে উপলব্ধি করতে হবে।"
"জামায়াত দেশের শত্রু, তাদের দলে কোনো মুক্তিযোদ্ধা নেই। দলটিতে দু-একজন মুক্তিযোদ্ধা থাকলেও অন্ধকারে টর্চলাইট দিয়ে খুঁজেও তাদের পাওয়া যাবে না বলে মন্তব্য করেছেন অর্থমন্ত্রী আবুল মাল আবদুল মুহিত। গতকাল নগরীর টিলাগড় জামে মসজিদে জুমার নামাজ আদায় শেষে সাংবাদিকদের এক প্রশ্নের জবাবে তিনি এমন মন্তব্য করেন। গত বৃহস্পতিবার নয়াপল্টনের কেন্দ্রীয় কার্যালয়ে এক সংবাদ সম্মেলনে বিএনপির স্থায়ী কমিটির সদস্য ও নির্বাচন পরিচালনা কমিটির সভাপতি নজরুল ইসলাম খান বলেছিলেন, ‘কেউ যুদ্ধাপরাধ না করলে তার হাতে ধানের শীষ প্রতীক তুলে দিতে সমস্যা কী? জামায়াতে অনেক মুক্তিযোদ্ধা আছে।’ এদিকে বৃহস্পতিবার সকালে বিএনপির ভাইস চেয়ারম্যান ও সিলেট-১ আসনে ঐক্যফ্রন্টের প্রার্থী ইনাম আহমদ চৌধুরী বাসায় গিয়ে সাক্ষাৎ করা প্রসঙ্গে এক প্রশ্নের জবাবে অর্থমন্ত্রী বলেন, ‘ইনাম চৌধুরীর সাথে আমাদের তিন প্রজন্মের পারিবারিক সম্পর্ক। ইনামের বাবা চাকরি শুরু করেন আমার দাদার সঙ্গে। ইনামের বড় ভাই ফারুক চৌধুরী আমার ঘনিষ্ঠ বন্ধু। ইনামের সঙ্গে সম্পর্ক এত সহজে কাটবে না। চিরদিনই থাকবে। নির্বাচন করছে আরেক দলে তো কী হয়েছে।’ সাক্ষাৎকালে ইনাম চৌধুরীর সঙ্গে রাজনৈতিক কোনো আলাপ হয়েছে কিনা— এমন প্রশ্নের জবাবে তিনি বলেন, ‘ভদ্রভাবে সে অভিযোগ করেছে তার নেতা-কর্মীদের পুলিশ হয়রানি করছে। আমি বলেছি, পুলিশের একটি ব্ল্যাক লিস্ট থাকে। সেটা অনুযায়ী তারা অভিযান চালায়, গ্রেফতার করে।"
"দেশের উন্নয়ন অগ্রযাত্রাকে এগিয়ে নিতে করদাতাদের কাছে আরও বেশি বেশি আয়কর প্রদানের আহ্বান জানিয়েছেন বিনোদন জগতের খ্যাতনামা তারকারা। তাদের দাবি, বাংলাদেশে এখন কর প্রদানের পরিবেশ খুবই ভালো। নিজেদের অর্থায়নে পদ্মা সেতু তৈরিতেও গর্ববোধ করেন এই জনপ্রিয় তারকারা। গতকাল রাজধানীর সেগুনবাগিচায় রাজস্ব ভবন প্রাঙ্গণে জাতীয় আয়কর দিবস-২০১৮ উপলক্ষে আয়োজিত অনুষ্ঠানে এসব কথা বলেন সাংস্কৃতিক অঙ্গনের প্রিয়জনরা।জাতীয় রাজস্ব বোর্ড (এনবিআর) আয়োজিত অনুষ্ঠানে বক্তব্য দেন প্রতিষ্ঠানটির সদস্য ও ভারপ্রাপ্ত চেয়ারম্যান সিরাজুল ইসলাম, সদস্য (কর প্রশাসন ও মানবসম্পদ) জিয়া উদ্দিন মাহমুদ, সদস্য (আন্তর্জাতিক করনীতি) কালিপদ হালদার, চলচ্চিত্র তারকা গুলশান আরা আক্তার চম্পা, দুই বাংলার জনপ্রিয় অভিনেতা ফেরদৌস, রিয়াজ, জনপ্রিয় কণ্ঠশিল্পী শুভ্র দেবসহ সংস্কৃতি ও বিনোদন জগতের সেলিব্রেটিরা। আয়কর প্রদানে সচেতনতা বাড়াতে প্রতি বছর ৩০ নভেম্বর সরকার জাতীয় আয়কর দিবস পালন করে। এবার দিবসের স্লোগান ‘উন্নয়ন ও উত্তরণ, আয়করের অর্জন’।চলচ্চিত্র তারকা গুলশান আরা আক্তার চম্পা বলেন, কর দেওয়া এখন আমাদের অভ্যাসে পরিণত হয়েছে। দেশের প্রতিটির মানুষ, যাদের কর দিতে হবে তাদের কর দেওয়ার অভ্যাস করে গড়ে তুলতে হবে। নায়ক ফেরদৌস বলেন, কর প্রদানে সবাইকে সচেতন হতে হবে। বিশেষত তরুণদের। সবাইকে কর প্রদানের বিষয়ে সচেতন করতে হবে। সবাইকে কর প্রদানের মাধ্যমে দেশকে উন্নত দেশের কাতারে নিয়ে যেতে হবে।নায়ক রিয়াজ বলেন, অর্থমন্ত্রী বলেছেন কর দেওয়া বাহাদুরি, কর দেওয়ার মাধ্যমে আমিও তা মনেপ্রাণে বিশ্বাস করি। পদ্মা সেতুর কাজ চলছে, এতে কোনো একটি সিমেন্টের বস্তা আমার টাকায় কেনা, তা নিয়ে আমি মনেপ্রাণে গর্ববোধ করি।  সংগীতশিল্পী শুভ্র দেব বলেন, বাংলাদেশে এখন কর প্রদানের পরিবেশ খুবই ভালো। নিজেদের টাকা দিয়ে আমরা পদ্মা সেতু করতে পারলে বিশ্বের সবচেয়ে উঁচু টাওয়ারও করতে পারব। আর তা করতে চাইলে সবাইকে কর দিতে হবে।এনবিআরের ভারপ্রাপ্ত চেয়ারম্যান সিরাজুল ইসলাম সবাইকে আয়কর দেওয়ার আহ্বান জানিয়ে বলেন, আয়কর আদায়ের পরিমাণ ১০ গুণ বাড়ালে বাংলাদেশ উন্নত দেশের কাতারে যাবে। ১৯৮৬ সালে আমাদের কালেকশন ছিল দুই হাজার ৬০০ কোটি টাকা, সেখান থেকে ২৬ গুণ বৃদ্ধি পেয়ে অনেক বড় ফিগার হয়েছে। আরও যদি ২৬ গুণ বৃদ্ধি পায়, তাহলে এটা পৃথিবীর তৃতীয় বৃহত্তম ইকোনমি হয়ে যাবে। এনবিআর সেই লক্ষ্যে কাজ করছে জানিয়ে তিনি বলেন, করদাতাদের সঙ্গে আমাদের সম্পর্ক সৌহার্দ্যপূর্ণ হয়েছে। ‘আয়কর বিবরণী দাখিল গত দুই বছর ধরে ৪০ শতাংশ হারে বাড়ছে’ জানিয়ে তিনি বলেন, অ্যাকটিভ করদাতা এখন ১৫ লাখ, সেটা যখন এক কোটি হয়ে যাবে, তখন দেশের আরও বেশি উন্নয়ন হবে। কর অনুপাত ১২ শতাংশে নিয়ে যেতে পারলে অর্থনীতি মজবুত হবে।এনবিআর সদস্য কালিপদ হালদার বলেন, গত বছর করদাতা ছিল ৩২ লাখ, এ বছর তা ৩৮ লাখ হয়েছে। ২০১৪ সালে ছিল মাত্র ১২ লাখ। মাত্র চার বছরে করদাতা বেড়েছে তিন গুণের বেশি। তবে গত ১০ বছরে প্রকৃত করদাতা বেড়েছে পাঁচ গুণ।"
"ঢাকা উত্তর সিটি করপোরেশনের প্রথম মেয়র আনিসুল হকের প্রথম মৃত্যুবার্ষিকী ছিল গতকাল। এ দিনটিতে প্রয়াত মেয়রকে স্মরণ করা হয়েছে স্মরণসভা ও নানা অনুষ্ঠানের মধ্য দিয়ে। এলাম এবং জয় করলাম ধাঁচের মানুষ ছিলেন আনিসুল হক। এই কর্মবীর ঢাকা উত্তর সিটি করপোরেশনের মেয়র হয়েছিলেন ঢাকাকে বাসযোগ্য নগরী হিসেবে গড়ে তোলার প্রত্যয় নিয়ে। তাকে নির্বাচিত করে ‘কেউ কথা রাখেনি’ হতাশায় ভুগতে হয়নি নগরবাসীকে। ঢাকাকে বাসযোগ্য করে তুলতে একের পর এক পরিকল্পনা নিয়েছিলেন তিনি। রাজধানীর যানজট কমাতে সাতরাস্তা থেকে উত্তরা পর্যন্ত ১১টি ইউটার্ন নির্মাণের উদ্যোগ নিয়েছিলেন প্রয়াত মেয়র আনিসুল হক। কিন্তু তার মৃত্যুর পর সড়ক ও জনপথ বিভাগের জমি ব্যবহার নিয়ে জটিলতায় বন্ধ হয়ে যায় এ প্রকল্প। ৪ হাজার নতুন বাস নামানোর পরিকল্পনাও হোঁচট খেয়েছে। বর্জ্য ব্যবস্থাপনায় নতুন ল্যান্ডফিল্ড নির্মাণ, বর্জ্য থেকে বিদ্যুৎ উৎপাদন কেন্দ্রের মতো স্বপ্নের প্রকল্পগুলো এখন অন্ধকারে। আনিসুল হক হাতিরঝিলের মতো আরও তিনটি প্রকল্প হাতে নিয়েছিলেন। রাজধানীর উত্তরায় জলনিসর্গ নামে একটি প্রকল্প করার কথা ছিল তার। এ ছাড়া কল্যাণপুরের পেছনের অংশ দিয়ে গাবতলীর পাশে এবং রামপুরা কাটাসুর খালকে কেন্দ্র করে প্রকল্পের অনুমোদন প্রায় শেষ পর্যায়ে ছিল। এর কিছু প্রকল্প অনুমোদন পেলেও বাস্তবায়নে দৃষ্টিগ্রাহ্য অগ্রগতি নেই। একটি নিরাপদ, আধুনিক ও নারীবান্ধব মহানগরী গড়ে তোলার প্রত্যয় নিয়ে ২০১৫ সালের ৬ মে ঢাকা উত্তর সিটি মেয়রের দায়িত্ব নিয়েছিলেন আনিসুল হক। দায়িত্ব নিয়েই রাজধানী ঢাকায় ব্যাপক পরিবর্তনের সূচনা করেন তিনি। কিন্তু অকালমৃত্যু আনিসুল হকের গৃহীত সব প্রকল্পের গতি হয় স্থবির করেছে নতুবা থামিয়ে দিয়েছে। উত্তর ঢাকার প্রিয় মেয়র কায়েমি স্বার্থবাদীদের কব্জা থেকে নগরবাসীকে বের করে আনতে একের পর এক সাহসী পদক্ষেপ নেন। তাঁর অবর্তমানে যারা দায়িত্ব পালন করছেন, তারা ঢাকার উন্নয়ন পরিকল্পনাগুলো এগিয়ে নিতে ব্যর্থ হচ্ছেন কায়েমি স্বার্থবাদীদের সঙ্গে আপস করার কারণে অথবা সাহসের অভাবে। মেয়র আনিসুল হকের প্রতি শ্রদ্ধা জানাতে হলে তাঁর নেওয়া নগর উন্নয়ন পরিকল্পনাকে এগিয়ে নিতে হবে। ঢাকাকে অচল নগরীর গ-ি থেকে বের করে এনে সচল করতে হবে।"
"আসন্ন নির্বাচনে সব রাজনৈতিক দলের পাওয়া সুযোগের মধ্যে সমতা বা লেভেল প্লেয়িং ফিল্ড নেই। যুক্তরাজ্যের হাউস অব কমন্সে ‘বাংলাদেশ : নভেম্বর ২০১৮ আপডেট’ শীর্ষক প্রকাশিত এক প্রতিবেদনে এ মন্তব্য করে বলা হয়েছে, ভোটের মাঠে বড় দুটি দল সমানে সমান হলেও প্রধানমন্ত্রী শেখ হাসিনার নেতৃত্বে আওয়ামী লীগ সহজেই এই নির্বাচনে জয়লাভ করবে বলে ধারণা করছে বিশেষজ্ঞরা। প্রতিবেদনে যুক্তরাজ্যের জনৈক বিশেষজ্ঞ মুশতাক খানের সতর্ক বার্তার কথা উল্লেখ করে বলা হয়েছে, এক দলের শাসনে অর্জিত আর্থসামাজিক খাতের উন্নয়ন থেকে বহুদলীয় গণতন্ত্রের মূল্য অনেক বেশি। প্রতিবেদনে বলা হয়, বাংলাদেশের রাজনৈতিক পরিস্থিতি সবসময়ই উত্তপ্ত থাকে। সামনের নির্বাচনকে ঘিরে এই পরিস্থিতি আরও উত্তপ্ত হতে পারে। বড় রাজনৈতিক দল বিএনপি চেয়ারপারসন খালেদা জিয়া দুর্নীতির মামলায় এখন জেল হেফাজতে রয়েছেন। এই দলটির দাবি ছিল খালেদা জিয়াকে মুক্তি দেওয়া হোক। সরকারি দল এই দাবি না মানলেও শেষ পর্যন্ত বিএনপি ভোটে থাকবে বলে নিশ্চিত করেছে। দলটি ধর্মনিরেপক্ষ ঐক্যফ্রন্টের সঙ্গে ২০-দলীয় জোটে যোগ দিয়ে ভোটের মাঠে থাকার কথা জানিয়েছে। যার নেতৃত্বে রয়েছেন অভিজ্ঞ আইনজীবী এবং সাবেক মন্ত্রী ড. কামাল হোসেন।’ অন্যদিকে, আওয়ামী লীগ এবারও ভোটের মাঠে ১৪ দলীয় জোটে থাকছে। ধর্মনিরপেক্ষ আওয়ামী লীগ এবার একাধিক কট্টরপন্থি ইসলামিক দলের সঙ্গে জোট গড়েছে। যার মধ্যে হেফাজতে ইসলাম অন্যতম। এবারের ভোটের মাঠে আওয়ামী লীগ বিগত সময়ের আর্থসামাজিক উন্নয়নের চিত্র তুলে ধরবে। প্রতিবেদনে আরও বলা হয়, নির্বাচন কমিশন ৩০ ডিসেম্বর ভোটের জন্য সব প্রস্তুতি নিচ্ছে। প্রথমে ২৩ ডিসেম্বর ভোটের দিন নির্ধারণ করলেও পরবর্তী সময়ে বিএনপি এবং অন্য দলের আবেদনের পরিপ্রেক্ষিতে নির্বাচন কমিশন ভোটের দিন পিছিয়ে ৩০ ডিসেম্বর নির্ধারণ করে। কিন্তু ভোটের মাঠে সব দলের জন্য সমান সুযোগ সৃষ্টি করতে পারেনি নির্বাচন কমিশন। নির্বাচন নিয়ে আন্তর্জাতিক মহলের সংশয় রয়েছে বলেই হয়তো ইউরোপীয় ইউনিয়ন ভোটের মাঠে পুরো পর্যবেক্ষক দল না পাঠিয়ে দুজন বিশেষজ্ঞ পাঠাচ্ছে। কমনওয়েলথও এখন পর্যন্ত পর্যবেক্ষক পাঠানোর সিদ্ধান্ত জানায়নি। যুক্তরাজ্যের এশিয়া বিষয়ক পররাষ্ট্র প্রতিমন্ত্রী মার্ক ফিল্ড বলেন, ‘বাংলাদেশের আসন্ন নির্বাচন সুষ্ঠু, অবাধ, নিরপেক্ষ এবং সব দলের সমন্বয়ে অংশগ্রহণমূলক ভোট অনুষ্ঠান চায় যুক্তরাজ্য সরকার। আমি গত সেপ্টেম্বরে জাতিসংঘ অধিবেশনে প্রধানমন্ত্রী শেখ হাসিনাকেও অংশগ্রহণমূলক ভোটের কথা বলেছি। এ ছাড়া গত ১ নভেম্বর প্রতিমন্ত্রী শাহরিয়ার আলমকেও অংশগ্রহণমূলক নির্বাচন অনুষ্ঠানের গুরুত্ব সম্পর্কে বলেছি।’"
"বিএনপি মহাসচিব মির্জা ফখরুল ইসলাম আলমগীর সরকারের উদ্দেশে বলেছেন, আগামী জাতীয় সংসদ নির্বাচন অবাধ ও সুষ্ঠু হলে আওয়ামী লীগ ৩০টির বেশি আসন পাবে না। তিনি বলেন, নির্বাচনটা দিন না সুষ্ঠুভাবে। দেখেন কে কতটা আসন পান। আমি আগেও বলেছি, এখনো বলছি, ৩০টির বেশি আসন পাবেন না। গতকাল বিকালে রাজধানীর গুলশানে বিএনপি চেয়ারপারসনের রাজনৈতিক কার্যালয়ে সংবাদ সম্মেলনে তিনি এ মন্তব্য করেন। সংবাদ সম্মেলনে বিএনপির স্থায়ী কমিটির সদস্য ড. খন্দকার মোশাররফ হোসেন, ব্যারিস্টার মওদুদ আহমদ, ড. আবদুল মঈন খান, মির্জা আব্বাস, নজরুল ইসলাম খান, আমীর খসরু মাহমুদ চৌধুরী প্রমুখ উপস্থিত ছিলেন। মির্জা ফখরুল সরকারের প্রতি আহ্বান জানিয়ে বলেন, বিরোধী দলের নেতা-কর্মীদের বিরুদ্ধে গায়েবি মামলা দেওয়া বন্ধ করুন, নেতা-কর্মীদের গ্রেফতার বন্ধ করুন, অন্যথায় পরবর্তী পরিস্থিতির জন্য সরকারকে দায়িত্ব নিতে হবে। তিনি বলেন, সরকারের নির্দেশে বিরোধী দলের নেতা-কর্মীদের গ্রেফতার করা হচ্ছে। নির্বাচন কমিশন (ইসি) সরকারের নীলনকশা বাস্তবায়ন করছে। নির্বাচন গ্রহণযোগ্য করতে কোনো পদক্ষেপই নিচ্ছে না ইসি। তিনি বলেন, এখন পর্যন্ত অবাধ ও সুষ্ঠু নির্বাচনের ন্যূনতম পরিবেশ সৃষ্টি হয়নি। নির্বাচনে লেভেল প্লেয়িং ফিল্ড তৈরি হয়নি। গণভবনে অনুষ্ঠিত সংলাপে প্রধানমন্ত্রী শেখ হাসিনা বিরোধী দলের নেতা-কর্মীদের রাজনৈতিক কারণে গ্রেফতার করা হবে না বললেও তিনি সেই অঙ্গীকার রক্ষা করেননি। তফসিলের পরও সারা দেশে বিএনপিসহ বিরোধী দলের নেতা-কর্মীদের গ্রেফতার করা হচ্ছে। এমনকি বিএনপির মনোনয়নপ্রত্যাশীদেরও গ্রেফতার করা হচ্ছে। জামায়াতকে কত আসন ছাড়া হচ্ছে? এ প্রশ্নের জবাবে বিএনপি মহাসচিব বলেন, কেউ জামায়াত নেই। এখন সব ধানের শীষ। এ নির্বাচনে জামায়াতের কোনো প্রার্থী নেই। তিনি বলেন, নির্বাচন হবে কিনা তা নিয়ে সংশয় রয়েছে। নির্বাচনে গণতন্ত্র পুনরুদ্ধার সম্ভব হবে কিনা তা নির্ভর করবে নিরপেক্ষ নির্বাচনের ওপর। আমরা সাত বছর ধরে সংবিধান সংশোধনসহ নিরপেক্ষ নির্বাচনের দাবি করছি। আলোচনা করেছি প্রধানমন্ত্রীর সঙ্গেও, কিন্তু কিছুই হয়নি। সরকার কোনো কর্ণপাত না করে একতরফা নির্বাচন করতে তাদের নীলনকশা বাস্তবায়নে কাজ করছে। মির্জা ফখরুল বলেন, নির্বাচনের তফসিল ঘোষণার পর নারায়ণগঞ্জে ২৫ জন, ঢাকা মহানগরে ৩৯৪, মানিকগঞ্জ ও বগুড়ায় ৫৩৭ জন নেতা-কর্মীকে গ্রেফতার করা হয়েছে। এ অবস্থায় কতটুকু নিরপেক্ষ নির্বাচন সম্ভব? নির্বাচন কমিশনকে এখনো বলছি, এসব বন্ধ করতে হবে। সরকার পুরো জাতিকে সংঘাতময় পরিস্থিতিতে ফেলে দিয়েছে। তাই কোনো সংঘাত হলে তার সব দায় সরকারকেই নিতে হবে। প্রধানমন্ত্রীর বিরুদ্ধে আচরণবিধি লঙ্ঘনের অভিযোগ এনে বিএনপি মহাসচিব বলেন, নির্বাচনে তারা ভয় পায় বলেই নীলনকশা বাস্তবায়নে কাজ করছে। দলীয় নেতা-কর্মীদের গ্রেফতারের বিষয়ে আগামী দুই-এক দিনের মধ্যে কেন্দ্রীয়ভাবে নির্বাচন কমিশনকে জানানো হবে। সংবাদ সম্মেলনে ব্যারিস্টার মওদুদ আহমদ বলেন, নির্বাচন কমিশন ব্যর্থতার পরিচয় দিয়েছে। তারা তাদের সাংবিধানিক ক্ষমতা প্রয়োগ করছে না। বিএনপি মহাসচিব বলেন, সরকার একটি অবাধ, নিরপেক্ষ নির্বাচনের সম্ভাবনা রুদ্ধ করেছে। স্বৈরাচারী একদলীয় শাসন ব্যবস্থা পাকাপোক্ত করার আশঙ্কা সৃষ্টি করেছে। সরকার তাদের পরিকল্পনা অনুযায়ী একটি প্রহসনের নিবাচন করতে চলেছে। নির্বাচন কমিশনও সরকারের নীলনকশা বাস্তবায়নের জন্য উৎসাহ নিয়ে কাজ করে চলেছে। তিনি আরও বলেন, বিচার বিভাগকে সরকার তাদের পরিকল্পনা বাস্তবায়নের হাতিয়ার হিসেবে ব্যবহার করছে। বিশেষ করে নিম্ন আদালত আইন মন্ত্রলায়ের অধীনে সরকার এই নির্যাতন সীমাহীনভাবে চালাচ্ছে। এটা অবিলম্বে বন্ধ করতে হবে।"
"বাংলাদেশের স্থিতিশীলতা ও অসাম্প্রদায়িক গণতন্ত্রের জন্য কট্টরপন্থি জামায়াতে ইসলামী, ইসলামী ছাত্রশিবির ও হেফাজতে ইসলামের মতো সংগঠনকে হুমকি হিসেবে উল্লেখ করা হয়েছে মার্কিন কংগ্রেসে উত্থাপন করা এক প্রস্তাবে। তাতে ওই কট্টরপন্থি গোষ্ঠীগুলোকে থামাতে বাংলাদেশ সরকারের প্রতি আহ্বান জানানো হয়েছে। পাশাপাশি ওই গোষ্ঠীগুলোর সঙ্গে সম্পৃক্ত ব্যক্তি বা প্রতিষ্ঠানে অর্থায়ন এবং তাদের সঙ্গে অংশীদারি বন্ধ করতে আহ্বান জানানো হয়েছে যুক্তরাষ্ট্রের পররাষ্ট্র দফতর ও আন্তর্জাতিক উন্নয়ন সংস্থার (ইউএসএআইডি) প্রতি। মার্কিন কংগ্রেসের নিম্নকক্ষ প্রতিনিধিসভায় গত বুধবার রাতে প্রস্তাবটি এনেছেন যুক্তরাষ্ট্রের ইন্ডিয়ানা অঙ্গরাজ্য থেকে নির্বাচিত প্রতিনিধি জেমস ই ব্যাঙ্কস। প্রস্তাবটি উত্থাপনের পর তা পরীক্ষা-নিরীক্ষার জন্য প্রতিনিধিসভার পররাষ্ট্রবিষয়ক কমিটিতে পাঠানো হয়েছে। ‘বাংলাদেশে ধর্মের নামে পরিচালিত উগ্রবাদী গোষ্ঠীগুলোর কারণে গণতন্ত্র ও গণতান্ত্রিক প্রক্রিয়ার প্রতি সৃষ্ট হুমকির কারণে উদ্বেগ প্রকাশ’ শীর্ষক ওই খসড়া প্রস্তাবে চারটি দফা রয়েছে। প্রথম দফায়ই ১৯৭১ সালে বাংলাদেশের মুক্তিযুদ্ধে ৩০ লাখ শহীদের আত্মত্যাগ এবং অসাম্প্রদায়িক গণতান্ত্রিক চেতনার ভিত্তিতে বাংলাদেশ প্রতিষ্ঠার বিষয়টি স্বীকার করা হয়েছে। দ্বিতীয় দফায় বাংলাদেশে স্থিতিশীলতা ও অসাম্প্রদায়িক গণতন্ত্রের প্রতি জামায়াতে ইসলামী, ইসলামী ছাত্রশিবির ও হেফাজতে ইসলামের মতো কট্টর গোষ্ঠীগুলোর হুমকির কথা উল্লেখ করে সেগুলোকে থামাতে বাংলাদেশ সরকারের প্রতি আহ্বান জানানো হয়েছে। তৃতীয় দফায় শান্তিপূর্ণ নির্বাচনের জন্য সাম্প্রদায়িক সম্প্রীতি বজায় রাখা এবং সংখ্যালঘুদের নিরাপত্তা নিশ্চিত করতে নির্বাচন কমিশনের অনুরোধকে গুরুত্ব দিতে সরকারের প্রতি আহ্বান জানানো হয়েছে। চতুর্থ দফায় জামায়াত, শিবির ও হেফাজতসংশ্লিষ্ট ব্যক্তিদের যুক্তরাষ্ট্রের অর্থায়ন এবং তাদের সঙ্গে অংশীদারি বন্ধ করার আহ্বান জানানো হয়েছে। ১৯৭১ সালে অসাম্প্রদায়িক গণতান্ত্রিক দেশ হিসেবে বাংলাদেশ সৃষ্টি এবং ১৬ কোটি মানুষের এই দেশে মুসলমান, হিন্দু, বৌদ্ধ, খ্রিস্টান ছাড়াও ধর্মে বিশ্বাসী নয়— এমন ব্যক্তিদের উপস্থিতির কথা উল্লেখ করা হয়েছে খসড়া প্রস্তাবে। ১৯৭১ সালে মুক্তিযুদ্ধে প্রায় ৩০ লাখ শহীদের আত্মত্যাগ, এক কোটিরও বেশি লোকের বাস্তচ্যুতি ও দুই লাখ নারীর লাঞ্ছিত হওয়ার বিনিময়ে বাংলাদেশের স্বাধীনতা অর্জনের কথা তুলে ধরে এতে বলা হয়েছে, প্রাণহানি, সম্ভ্রমহানি ও বাস্তচ্যুতির অনেক ঘটনাই ঘটিয়েছিল জামায়াতে ইসলামীর নেতৃত্বে ইসলামের নামধারী সহযোগীরা। আগামী ৩০ ডিসেম্বর অনুষ্ঠেয় জাতীয় নির্বাচনের কথা উল্লেখ করা হয়েছে প্রস্তাবে। বাংলাদেশ হিন্দু বৌদ্ধ খ্রিস্টান ঐক্য পরিষদের তথ্য উল্লেখ করে প্রস্তাবে বলা হয়েছে, গত জাতীয় নির্বাচন ঘিরে ২০১৩ সালের নভেম্বর থেকে ২০১৪ সালের জানুয়ারি পর্যন্ত বিএনপি, জামায়াতে ইসলামী ও ইসলামী ছাত্রশিবির ধর্মীয় সংখ্যালঘুদের লক্ষ্য করে হামলা চালিয়েছিল। তাদের হামলায় হিন্দুদের ৪৯৫টি বাড়ি ক্ষতিগ্রস্ত হয়েছে। হিন্দুদের ৫৮৫টি দোকানে হামলা বা লুট হয়েছে। এ ছাড়া ভাঙচুর হয়েছে ১৬৯টি মন্দির। প্রস্তাবে বলা হয়, বাংলাদেশে ধর্মীয় সংখ্যালঘুদের ওপর সম্প্রতি হামলার সঙ্গে জামায়াতে ইসলামী জড়িত। এ ছাড়া বৌদ্ধ, খ্রিস্টান ও আহমদিয়া মুসলমানদের ওপর ধর্মীয় উগ্রবাদীরা হামলা চালিয়েছে। হেফাজতে ইসলাম অসাম্প্রদায়িক বাংলাদেশকে পুরোপুরি ধর্মভিত্তিক রাষ্ট্রে পরিণত করতে আন্দোলন চালাচ্ছে বলে উল্লেখ করে প্রস্তাবে বলা হয়, দাবি মানা না হলে বাংলাদেশ সরকারের বিরুদ্ধে সশস্ত্র জিহাদের হুমকি দিয়েছে হেফাজত। প্রস্তাবে আরও বলা হয়, জামায়াতে ইসলামী, হেফাজতে ইসলাম ও অন্যান্য ধর্মভিত্তিক উগ্রবাদী গোষ্ঠীগুলো বাংলাদেশের স্থিতিশীলতা, অসাম্প্রদায়িক গণতন্ত্রের জন্য আসন্ন ও চলমান হুমকি। ধর্মীয় সংখ্যালঘুরা ওই ধর্মভিত্তিক উগ্রবাদী গোষ্ঠীগুলোর হামলার ঝুঁকিতে আছে। বাংলাদেশে জঙ্গিগোষ্ঠী আল-কায়েদার কর্মকাণ্ড নিয়ে ন্যাটোর স্থল কমান্ডের সাবেক অধিনায়ক জেনারেল জন ডব্লিউ নিকলসনের ক্রমবর্ধমান উদ্বেগের বিষয়টিও প্রস্তাবে তুলে ধরা হয়। ধর্মীয় সংখ্যালঘুদের ওপর অব্যাহত হামলা, জামায়াত-শিবিরসহ কট্টরপন্থি গোষ্ঠীগুলোর কারণে ক্রমবর্ধমান অস্থিতিশীলতার কারণে বাংলাদেশে যুক্তরাষ্ট্রের অর্থনৈতিক ও স্ট্র্যাটেজিক স্বার্থ ক্ষুণ্ন হচ্ছে বলেও প্রস্তাবে উল্লেখ করা হয়েছে।"
"একাদশ জাতীয় সংসদ নির্বাচন সামনে রেখে পুলিশের বিভিন্ন পর্যায়ের কর্মকর্তাকে নজরদারিতে রাখা হবে। নির্বাচনে তাদের গতিবিধি ও কর্মকাণ্ড সর্বক্ষণ পর্যবেক্ষণ করা হবে। ঊর্ধ্বতন কর্মকর্তাদের বিভিন্ন দিকনির্দেশনা পালন বা আইন প্রয়োগের ক্ষেত্রে কেউ শৈথিল্য প্রদর্শন করছেন কিনা লক্ষ্য রাখা হবে। ইতিমধ্যে গোয়েন্দা সংস্থাগুলো পুলিশ কর্মকর্তাদের মাঠ পর্যায়ের কর্মকাণ্ড ও রাজনৈতিক পরিচয় তুলে ধরে তালিকা তৈরি করেছে। বিভিন্ন দফতরে সেই তালিকা দেওয়া হয়েছে বলে জানিয়েছেন সংশ্লিষ্টরা। সংশ্লিষ্টরা বলছেন, পুলিশ কর্মকর্তাদের ছাত্রজীবনে কার কী অবস্থান ছিল তা ওই প্রতিবেদনে তুলে ধরা হয়েছে। এসব কর্মকর্তার একটু ভুলে মাঠ পর্যায়ের বিভিন্ন সমস্যা সৃষ্টি হতে পারে। হতে পারে বড় ধরনের দুর্ঘটনা। সত্যিকার অর্থে কে কেমন পারফরম্যান্স দেখাবেন তা নিরূপণে এ প্রতিবেদন তৈরি করা হয়েছে। শতভাগ জননিরাপত্তা বিধান নিশ্চিত করা হবে। জনগণের জানমাল রক্ষাসহ কেউ যেন হয়রানির শিকার না হয় সেদিকে নজরদারি থাকবে। ব্যত্যয় হলে ঊর্ধ্বতনদের কাছে রিপোর্ট করা হবে। ইতিমধ্যে আইনশৃঙ্খলা পরিস্থিতি স্বাভাবিক রাখতে ও পুলিশের কাজ সমন্বয় করতে মনিটরিং, কো-অর্ডিনেশন সেল ও কমিটি গঠন করেছে পুলিশ সদর দফতর। এতে সারা দেশকে চারটি অঞ্চলে ভাগ করা হয়েছে। পুলিশের শীর্ষস্থানীয় আট কর্মকর্তাকে আইনশৃঙ্খলা মনিটরিং ও কো-অর্ডিনেশন সেলের দায়িত্ব দেওয়া হয়েছে। এ ছাড়া আইজিপিকে সভাপতি করে ছয় সদস্যের কমিটিও গঠন করা হয়। সম্প্রতি পুলিশ সদর দফতরের এক অফিস আদেশে এ মনিটরিং ও কো-অর্ডিনেশন কমিটি ও সেল গঠন করা হয়। পুলিশ সদর দফতর সূত্রে জানা গেছে, সংসদ নির্বাচন সামনে রেখে গঠিত কমিটির প্রধান হলেন পুলিশ মহাপরিদর্শক (আইজিপি) ড. মোহাম্মদ জাবেদ পাটোয়ারী এবং কো-অর্ডিনেশন সেলের প্রধান র‌্যাব মহাপরিচালক (ডিজি) বেনজীর আহমেদ। পুলিশের রাজশাহী ও রংপুর রেঞ্জ এবং এ দুটি মেট্রোপলিটন এলাকার দায়িত্বে থাকবেন র‌্যাব মহাপরিচালক বেনজীর আহমেদ ও হাইওয়ে পুলিশের ডিআইজি মো. আতিকুল ইসলাম। এ ছাড়া ঢাকা, গাজীপুর ও ময়মনসিংহ রেঞ্জ ও এ তিনটি মেট্রোপলিটন এলাকায় দায়িত্ব পালন করবেন ডিএমপি কমিশনার মো. আছাদুজ্জামান মিয়া ও সিটিটিসির স্পেশাল অ্যাকশন গ্রুপের ডিসি প্রলয় কুমার জোয়ারদার। খুলনা ও বরিশাল রেঞ্জ এবং এ দুটি মেট্রোপলিটন এলাকায় দায়িত্ব পালন করবেন এসবির অতিরিক্ত আইজি মীর শহীদুল ইসলাম ও সিটিটিসির প্রধান মো. মনিরুল ইসলাম। চট্টগ্রাম ও সিলেট রেঞ্জ এবং এ দুটি মেট্রোপলিটন এলাকায় দায়িত্ব পালন করবেন অ্যান্টি টেররিজম ইউনিউটের অতিরিক্ত আইজি মোহাম্মদ শফিকুল ইসলাম ও পুলিশ সদর দফতরের ডিআইজি (এঅ্যান্ডডি) মো. হাবিবুর রহমান। এ ছাড়া পুলিশ সদর দফতরের অফিস আদেশ অনুযায়ী প্রত্যেক রেঞ্জ ডিআইজি ও পুলিশ কমিশনার তাদের এলাকার জন্য গঠিত মনিটরিং ও কো-অর্ডিনেশন সেলে পদাধিকারবলে অন্তর্ভুক্ত থাকবেন। পুলিশের কার্যক্রমকে সুচারুরূপে পালন ও সমন্বয় করতে প্রতিটি নির্বাচনের আগে এসব কমিটি গঠন করা হয় বলে সংশ্লিষ্ট সূত্র নিশ্চিত করেছেন।"
"যশোর-২ আসনে বিএনপির মনোনীত প্রার্থী সাবিরা সুলতানার দণ্ড স্থগিত করে হাই কোর্টের দেওয়া আদেশের বিরুদ্ধে রাষ্ট্রপক্ষের আবেদনের ওপরে চেম্বার আদালতে আজ শুনানি হবে বলে জানিয়েছে রাষ্ট্রপক্ষ। গতকাল ডেপুটি অ্যাটর্নি জেনারেল মাসুদ হাসান চৌধুরী পরাগ সাংবাদিকদের জানান, এ মামলায় হাই কোর্টের দেওয়া আদেশের বিরুদ্ধে রাষ্ট্রপক্ষের আবেদনের ওপরে আপিল বিভাগের চেম্বার আদালতে আজ সকালে শুনানি হবে। এর আগে গত ২৯ নভেম্বর সাবিরা সুলতানাকে বিচারিক আদালতের দেওয়া সাজা ও দণ্ড স্থগিত করে হাই কোর্টের একটি বেঞ্চ। পরে সাবিরার আইনজীবী আমিনুল ইসলাম সাংবাদিকদের জানান, বিচারিক আদালতের দেওয়া সাবিরা সুলতানার সাজা ও দণ্ড স্থগিত করেছে হাই কোর্ট। এ অবস্থায় সাবিরা সুলতানার নির্বাচনে অংশ নিতে বাধা নেই। এর ফলে দুই বছরের দণ্ডপ্রাপ্তরা যদি হাই কোর্টে সাজা বা দণ্ড স্থগিত চেয়ে আবেদন করেন এবং হাই কোর্ট যদি সাজা ও দণ্ড স্থগিত করে তবে তারাও সাবিরা সুলতানার মতো নির্বাচনে অংশ নিতে পারবেন। এরপর অ্যাটর্নি জেনারেল মাহবুবে আলম বলেছিলেন, এ আদেশের বিরুদ্ধে তারা আপিল বিভাগে যাবেন। এর আগে ২৭ নভেম্বর নিম্ন আদালতে দুই বছরের বেশি সাজা হলে আপিল বিচারাধীন থাকা অবস্থায় কোনো ব্যক্তি নির্বাচনে অংশ নিতে পারবে না বলে জানায় হাই কোর্টের অন্য একটি বেঞ্চ। দুর্নীতির দায়ে বিচারিক আদালতের দেওয়া দণ্ড ও সাজা স্থগিত চেয়ে আমানউল্লাহ আমানসহ বিএনপির পাঁচ নেতার করা আবেদন খারিজের রায়ে আদালত ওই পর্যবেক্ষণ দেয়। ওই আদেশ অনুযায়ী, খালেদা জিয়াসহ বিএনপির অনেক নেতার নির্বাচন আটকে যায়।"
"সকালে বাংলাদেশ দলের খেলোয়াড় তালিকা দেখে সবার বিস্মিত হওয়ার কথা! একাদশে নেই কোনো পেসার। ২০০০ সালে টেস্ট যাত্রা শুরুর পর এই প্রথম পেসার ছাড়া খেলতে নেমেছে বাংলাদেশ। এ কারণেই মিরপুরে ওয়েস্ট ইন্ডিজের বিরুদ্ধে এই ম্যাচটি যেন বাংলাদেশের সংক্ষিপ্ত টেস্ট ইতিহাসে নতুন অধ্যায় যোগ করল! আর এই অধ্যায়ে কোনো ‘ক্যারিশমাটিক তথ্য’ সংযুক্ত হচ্ছে কিনা তা বোঝা যাবে দ্বিতীয় ইনিংসে। কারণ টস জিতে কাল বাংলাদেশ প্রথম ইনিংসে ব্যাটিং নিয়েছে। ৫ উইকেট হারিয়ে দিনশেষে টাইগাররা করেছে ২৫৯ রান। উইকেটে সাকিব আল হাসান অপরাজিত রয়েছেন ৫৫ রানে এবং ৩১ রানে ব্যাট করছেন মাহমুদুল্লাহ রিয়াদ। শেষ বিকালে দুই সিনিয়র ব্যাটসম্যানের নান্দনিক ব্যাটিংয়ে ঢাকা টেস্টের প্রথম দিনটিই নিজের করে নিয়েছে বাংলাদেশ। তবে কালকের দিনটি স্মরণীয় হয়ে থাকবে সাদমান ইসলামের কাছে। সাদা পোশাকে অভিষেক হয়েছে এই ওপেনারের। দিনের সর্বোচ্চ ৭৬ রানের ইনিংসটিও এসেছে তার ব্যাট থেকেই। তবে এই স্মরণীয় ক্ষণকে সেঞ্চুরি করে অবিস্মরণীয় করে রাখার সুযোগ এসেছিল সাদমানের সামনে। কিন্তু তিনি পারেননি। তারপরও এই টার্নিং উইকেটে অভিষিক্ত এক ব্যাটসম্যানের এমন হাফ সেঞ্চুরির ইনিংসই বা কম কিসে! যেখানে মুশফিকুর রহিম, মুমিনুল হক, সৌম্য সরকারের মতো অভিজ্ঞ ব্যাটসম্যান দারুণ শুরু করেও হোঁচট খেয়েছেন। ক্যারিয়ারের প্রথম ইনিংসেই সাদমানকে দিতে হয়েছে ধৈর্যের পরীক্ষা। এক প্রান্তে যখন উইকেট পতন ঘটছিল তখন আরেক প্রান্তে তিনি দক্ষতার সঙ্গে আগলে রেখেছিলেন। ক্যারিবীয় বোলারদের বিরাট বিরাট টার্নও দারুণভাবে সামাল দিচ্ছিলেন। কিন্তু দেবেন্দ্র বিশুর যে বলে তিনি লেগ বিফোরের ফাঁদে পড়েন সে বলটি কোনো টার্ন করেনি। সাদমানও বুঝতে পারেননি, তাই সাজঘরে ফিরতে হয়।ষষ্ঠ উইকেট জুটিতে অসাধারণ নৈপুণ্য প্রদর্শন করেছেন সাকিব ও মাহমুদুল্লাহ। তাদের জুটিতে এসেছে অপরাজিত ৬৯ রান। রানের পাহাড় গড়তে হলে আজও এই সিনিয়র জুটিকে বাইশ গজে দৃঢ়তা দেখাতে হবে। তবে প্রথম দিন শেষে বাংলাদেশ যে স্বস্তিতে আছে তা বলাই যায়। তবে বাংলাদেশ ব্যাট করলেও কাল ঘুরেফিরে আলোচনা হয়েছে পেসারবিহীন একাদশ নিয়ে। চট্টগ্রাম টেস্ট বলেই টিম ম্যানেজমেন্ট এমন সাহস দেখিয়েছে। বন্দরনগরীতে দলে ছিলেন কেবল মুস্তাফিজুর রহমান। কিন্তু কাটার মাস্টার বোলিং করেছিলেন মাত্র ৪ ওভার। সে কারণেই একাদশে পেসার নিয়ে শুধু শুধু বাড়তি একটি উইকেট নষ্ট করার চেয়ে বাড়তি একজন ব্যাটসম্যান নিয়েছে বাংলাদেশ। টারগারদের এই টেস্ট দলে এখন ৯ জন স্বীকৃত ব্যাটসম্যান। অবশ্য চট্টগ্রামে তাইজুল ও নাঈম ব্যাটিংয়ে যে দৃঢ়তা দেখিয়েছেন একাদশের ১১ জনকে ব্যাটসম্যানের স্বীকৃতি দেওয়ায় যায়। এখন দেখা বিষয় ১১ ব্যাটসম্যান নিয়ে স্কোর কত করে বাংলাদেশ!"
"একাদশ জাতীয় সংসদ নির্বাচনে হ্যাটট্রিক জয় চায় আওয়ামী লীগ। এজন্য আটঘাট বেঁধেই মাঠে নামছে। আনুষ্ঠানিক প্রচারণায় নামার আগে প্রতিটি আসনে ‘একক’ প্রার্থী রাখতে চায় ক্ষমতাসীন দলটি। একইসঙ্গে দল মনোনীত প্রার্থীর পক্ষে সব ধরনের মতানৈক্য ও দ্বন্দ্ব নিরসন করে সবাইকে স্বতঃস্ফূর্তভাবে মাঠে নামাতে চান দলের নীতিনির্ধারকরা। সে কারণে হাতে নেওয়া হয়েছে সাত দিনের বিশেষ মিশন। এজন্য দায়িত্ব দেওয়া হয়েছে পাঁচ কেন্দ্রীয় নেতাকে। দলীয় সূত্রে এমন তথ্য পাওয়া গেছে।জানা গেছে, নির্বাচনে জয় পেতে কোন্দল নিরসনকে চ্যালেঞ্জ হিসেবে দেখছেন আওয়ামী লীগের হাইকমান্ড। সে কারণে আগামী সাত দিনের মধ্যেই সব নেতাকে এক কাতারে আনার উদ্যোগ নিতে নির্দেশ দেওয়া হয়েছে। এজন্য দলের যুগ্মসাধারণ সম্পাদক জাহাঙ্গীর কবির নানক, আবদুর রহমান, সাংগঠনিক সম্পাদক আহমদ হোসেন, বি এম মোজাম্মেল হক ও আ ফ ম বাহাউদ্দিন নাছিমকে বিশেষ দায়িত্ব দিয়েছেন আওয়ামী লীগ সভানেত্রী প্রধানমন্ত্রী শেখ হাসিনা। গত বৃহস্পতিবার রাতে গণভবনে ডেকে তাদের দায়িত্ব বুঝিয়ে দেন তিনি। এ সময় প্রধানমন্ত্রী শেখ হাসিনা বলেন, ‘নির্বাচনী মাঠে সাংগঠনিক লোক দরকার হয়, তবেই ফল পক্ষে আসে। এখন থেকে নিয়মিত ধানমন্ডি কার্যালয়ে বসে সারা দেশ মনিটরিং করবে, দলীয় নেতা-কর্মীদের ঐক্যবদ্ধভাবে মাঠে নামাবে।’জানা গেছে, দায়িত্বপ্রাপ্ত নেতারা দলীয় সভানেত্রীর ধানমন্ডির কার্যালয়ে বসে ৩০০ আসনে দল বা মহাজোটের প্রার্থী, স্থানীয় আওয়ামী লীগের শীর্ষ নেতাদের সঙ্গে ফোনে যোগাযোগ করবেন। প্রয়োজনীয় দিকনির্দেশনা ও সমস্যাগুলো সমাধানের চেষ্টা করবেন। সারা দিনের কার্যক্রম রাতে দলীয় সভানেত্রীকে অবহিত করবেন তারা। দায়িত্বপ্রাপ্ত নেতাদের কার্যক্রমের মনিটরিং করবেন দলের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের। আজ সকালে দায়িত্বপ্রাপ্ত নেতারা তাদের কার্যক্রম আনুষ্ঠানিকভাবে শুরু করবেন বলে জানিয়েছেন দলের যুগ্মসাধারণ সম্পাদক জাহাঙ্গীর কবির নানক। তিনি বলেন, শনিবার (আজ) সকালে ধানমন্ডি কার্যালয়ে দলের সাধারণ সম্পাদককে নিয়ে বৈঠক করা হবে। ওই বৈঠকে ১১ ডিসেম্বর থেকে দলীয় সভানেত্রীর নির্বাচনী সফরের সময়সূচি নির্ধারণ এবং প্রতি আসনে একক প্রার্থী নিশ্চিত করতে যা যা করণীয় তাই করা হবে। জানা গেছে, সংসদ নির্বাচনে নৌকা নিয়ে লড়তে প্রতিটি আসনে গড়ে প্রার্থী ছিলেন ১৩ জন করে। এর মধ্যে হেভিওয়েট প্রার্থী তিন থেকে চারজন। দলীয় প্রধান শেখ হাসিনার আগাম বহিষ্কারের হুমকির কারণে এবার বিদ্রোহী প্রার্থীর সংখ্যা কমে এসেছে। সূত্রমতে, এবার আওয়ামী লীগ ২৬৪ আসনে দলীয় প্রার্থী দিয়েছে। বাকিগুলো শরিকদের জন্য রেখে দেওয়া হয়েছে। ৯ ডিসেম্বরের আগেই মহাজোটের সঙ্গে আসন সমঝোতা হলে আওয়ামী লীগের প্রার্থী কিছুটা কমে আসতে পারে।দলীয় সূত্র জানায়, ২৬৪ আসনে ৭৯ জন বিদ্রোহী প্রার্থী মনোনয়ন ফরম জমা দিয়েছেন। ইতিমধ্যে কেন্দ্রীয় নেতাদের হস্তক্ষেপে যশোরের দুটি আসন থেকে নিজের প্রার্থিতা প্রত্যাহার করেছেন জেলা আওয়ামী লীগের সাধারণ সম্পাদক শাহীন চাকলাদার। আনুষ্ঠানিক নির্বাচনী প্রচারণার আগে আওয়ামী লীগের কেন্দ্রীয় নেতাদের বিশেষ মিশন হচ্ছে বিদ্রোহী প্রার্থীদের বসিয়ে দলীয় প্রার্থীদের পক্ষে স্বতঃস্ফূর্তভাবে মাঠে নামানো। অন্যদিকে কিছু কিছু আসনে মহাজোটের প্রার্থীদের নিয়েও জটিলতা সৃষ্টি হয়েছে। মহাজোটের প্রার্থী পরিবর্তনের জন্য আওয়ামী লীগ নেতা-কর্মীদের মিছিল, মানববন্ধন, বিক্ষোভ অব্যাহত রয়েছে। ফলে সেদিকও নজর দিতে হচ্ছে আওয়ামী লীগকে। আওয়ামী লীগের একাধিক সূত্র জানিয়েছে, আজ সকালে আওয়ামী লীগের পাঁচ নেতাকে নিয়ে বৈঠকে বসবেন আওয়ামী লীগ সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের। বৈঠকে নেতাদের দায়িত্ব বণ্টন করা হবে। যুগ্মসাধারণ সম্পাদক জাহাঙ্গীর কবির নানক রাজশাহী ও রংপুর বিভাগের দায়িত্বে রয়েছেন। এবারও তাকে ওই দুটি বিভাগের দায়িত্ব দেওয়া হচ্ছে প্রার্থী ও দলীয় নেতাদের সঙ্গে সমন্বয়ের। আরেক যুগ্মসাধারণ সম্পাদক আবদুর রহমান বরিশাল ও খুলনা বিভাগের দায়িত্বে ছিলেন। তিনিও একই বিভাগের দায়িত্ব পাবেন। একইভাবে সাংগঠনিক সম্পাদক আহমদ হোসেন, বি এম মোজাম্মেল হক ও আ ফ ম বাহাউদ্দিন নাছিমকে নিজ নিজ বিভাগের বা বাড়তি দায়িত্ব হিসেবে অন্য বিভাগে কাজ করতে বলা হবে। দায়িত্বপ্রাপ্ত নেতারা কোথায় কোথায় বিদ্রোহী প্রার্থী রয়েছেন, আগে সেগুলো বসানোর ব্যবস্থা করবেন। বিদ্রোহী প্রার্থীদের সঙ্গে কথা বলার পাশাপাশি দলীয় প্রার্থীদের সঙ্গে সমন্বয় করবেন তারা। আগামীকাল ২ ডিসেম্বর প্রার্থী যাচাই-বাছাই শেষ হবে। ৯ ডিসেম্বর পর্যন্ত সময় থাকবে প্রার্থিতা প্রত্যাহারের। এর মধ্যেই একক প্রার্থী করার মিশন রয়েছে আওয়ামী লীগের। জানা গেছে, ১১ ডিসেম্বর টুঙ্গিপাড়ায় জাতির জনক বঙ্গবন্ধু শেখ মুজিবুর রহমানের সমাধিতে শ্রদ্ধা জানিয়ে আনুষ্ঠানিক নির্বাচনী প্রচারণা শুরু করবে আওয়ামী লীগ। প্রধানমন্ত্রী শেখ হাসিনার দ্বিতীয় নির্বাচনী সফর হবে সিলেটে। এ ছাড়া উত্তরাঞ্চলের রাজশাহী, রংপুর এবং চট্টগ্রাম ও খুলনা বিভাগে জনসভা করার কথা রয়েছে আওয়ামী লীগ সভানেত্রী প্রধানমন্ত্রী শেখ হাসিনার। আগামী কয়েক দিনের মধ্যেই সফরসূচি চূড়ান্ত হবে। আওয়ামী লীগের সাংগঠনিক সম্পাদক আহমদ হোসেন বলেন, ‘দলীয় সভানেত্রী প্রধানমন্ত্রী শেখ হাসিনা আমাদের বেশকিছু দিকনির্দেশনা দিয়েছেন। দলের সাধারণ সম্পাদক ওবায়দুল কাদেরের নেতৃত্বে আমরা কাজগুলো সম্পন্ন করব। এজন্য একটি পরিকল্পনা হাতে নিয়েছি। মূলত আমরা সংসদ নির্বাচনে প্রতিটি আসনে একক প্রার্থী নিশ্চিত করতে চাই। এজন্য যেখানে আমাদের দলের নেতারা স্বতন্ত্র প্রার্থী হিসেবে মনোনয়নপত্র জমা দিয়েছেন, চেষ্টা করব তাদের সন্তুষ্ট রেখে প্রার্থিতা প্রত্যাহার করাতে। অন্যথায় সাংগঠনিকভাবে আজীবনের জন্য বহিষ্কার করা হবে।’ তিনি বলেন, ‘দলীয় সভানেত্রীসহ কেন্দ্রীয় নেতাদের জেলা সফরের সময় চূড়ান্ত করাসহ যেখানে ছোটখাটো সমস্যা রয়েছে, দলীয় নেতা-কর্মীদের ঐক্যবদ্ধ করতে কাজ করব। আশা করি আগামী সাত দিনের মধ্যেই আমরা একটা সন্তোষজনক সমাধানে পৌঁছাতে সক্ষম হব।’ সূত্র জানান, আওয়ামী লীগের নির্বাচন পরিচালনার জন্য ১৫টি উপকমিটি গঠন করা হয়েছে। ওই উপকমিটির আহ্বায়ক ও সদস্যসচিবরা নিজ নিজ কমিটির নেতাদের নিয়ে নিয়মিত বৈঠক করছেন। প্রচার কৌশল থেকে শুরু করে নির্বাচনসংক্রান্ত যাবতীয় কাজ সারছেন তারা।"
"একাদশ জাতীয় সংসদ নির্বাচনে অংশ নিতে ৩০০ আসনে ৩০৬৫ জন প্রার্থী মনোনয়ন দাখিল করেছেন। এর মধ্যে স্বশিক্ষিত থেকে পিএইচডি ডিগ্রিধারী প্রার্থীও রয়েছেন। এবারের প্রার্থীদের মধ্যে কোটিপতির সংখ্যাও কম নয়। নির্বাচনী হলফনামায় অনেকেই পেশা রাজনীতিবিদ-ব্যবসা ও কৃষি উল্লেখ করলেও প্রায় সবার আয়ের মূল উৎস ব্যবসা, বাড়ি ভাড়া ও চাকরি। অনেকেই আবার মৎস্যজীবী হিসেবেও নিজের পরিচয় দিয়েছেন। গতকাল নির্বাচন কমিশন থেকে বেশ কয়েকজন প্রার্থীর হলফনামার তথ্য পাওয়া গেছে। এসব প্রার্থীর হলফনামা বিশ্লেষণ করে অনেক চমকপ্রদ তথ্যও পাওয়া গেছে। এদিকে নির্বাচন কমিশন হলফনামায় প্রাপ্ত তথ্য খতিয়ে দেখছে এবং ইতিমধ্যে ঋণ সংক্রান্ত তথ্য বাংলাদেশ ব্যাংকে পাঠিয়েছে।ঢাকা ১৫ আসনের বিএনপির প্রার্থী ড. এসএম আসাদুজ্জামান রিপন : শিক্ষাগত যোগ্যতা পিএইচডি। তিনি নিজের পেশা উল্লেখ করেছেন সাংবাদিকতা, লেখালেখি, গবেষণা। তার বার্ষিক আয় শেয়ার সঞ্চয়পত্র থেকে ৫০ লাখ ৭২ হাজার,  পেশা থেকে ১৭ লাখ ৯৪ হাজার, স্ত্রী, সন্তানের নামে সঞ্চয়পত্র শেয়ার ১১ লাখ টাকা। পেশা থেকে স্ত্রী সন্তানের আয় ২৫ লাখ টাকা। অস্থাবর সম্পদের মধ্যে রয়েছে— নগদ ৩২ লাখ, স্ত্রীর ৮ লাখ, নির্ভরশীলদের নামে ২৫ লাখ। ব্যাংকে জমা ২০ লাখ, স্ত্রীর নামে ১২ লাখ, বন্ড ঋণপত্র নিজের নামে সাড়ে তিন লাখ, সোনা নিজের ৬০, স্ত্রীর ১৫০ ভরি, নির্ভরশীলদের ৮০ ভরি। স্থাবর সম্পদ কৃষিজমি নিজের নামে একবিঘা, যৌথমালিকানায় ১২ বিঘা।ঢাকা ৬ আসনে বিএনপির প্রার্থী ইশরাক হোসেন : তার শিক্ষাগত যোগ্যতা এমএসসি পাস, পেশা ব্যবসায়ী। বার্ষিক আয় বাড়ি ভাড়া এক লাখ ৮ হাজার, শেয়ার সঞ্চয়, ব্যাংক আমানতের সুদ ৪ লাখ, চাকরি থেকে আয় ৪০ লাখ ৬৪ হাজার, অস্থাবর সম্পত্তি ৭৭ হাজার ৫০০। ব্যাংক আর্থিক প্রতিষ্ঠানে জমা এক কোটি ৭৮ লাখ। বন্ড, শেয়ার দুই কোটি ৯৬ লাখ টাকা। স্থাবর সম্পদের মধ্যে রয়েছে— কৃষি জমি ৩০ লাখ ২৫ হাজার টাকা, অকৃষি জমি ৩২ লাখ ৫৬ হাজার, ভবন ১৩ লাখ ৫৯ হাজার টাকা, ফ্ল্যাট দুই লাখ ১০ হাজার টাকা। একটি মামলা রয়েছে।ঢাকা ৩ আসনে বিএনপির প্রার্থী সালাউদ্দিন আহমেদ : শিক্ষাগত যোগ্যতা স্নাতক পাস। পেশা : দৈনিক দেশজনতার সম্পাদক, অন্যান্য ব্যবসা প্রতিষ্ঠানের চেয়ারম্যান, পরিচালক। ৮০টি ফৌজদারি মামলা। তার বার্ষিক আয়— বাড়ি ভাড়া থেকে ৬৭ লাখ ৭৫ হাজার, ব্যবসা থেকে ৮ লাখ। অস্থাবর সম্পদের মধ্যে রয়েছে— নগদ টাকা ১৯ লাখ ৬২ হাজার, ব্যাংক ও আর্থিক প্রতিষ্ঠানে জমা ৩৮ লাখ টাকা, বন্ড ঋণপত্র এক কোটি ১৮ লাখ। স্থাবর সম্পদের মধ্যে— অকৃষি জমি ৯৫ লাখ ৯৪ হাজার টাকা, বাণিজ্যিক বা আবাসিক ভবন ৪ কোটি ৫২ লাখ টাকার।রংপুর ৩ আসনে জাতীয় পার্টির প্রার্থী : জাতীয় পার্টির চেয়ারম্যান হুসেইন মুহম্মদ এরশাদের শিক্ষাগত যোগ্যতায় বিএ পাস। নির্বাচনী হলফ নামায় পেশা হিসেবে দেখিয়েছেন সাবেক রাষ্ট্রপতি ও চেয়ারম্যান জাতীয় পার্টির। তার বার্ষিক আয় কোটি টাকার বেশি। আয়ের মূল উৎস ব্যবসা ও অন্যান্য ভাতার মধ্যে রাষ্ট্রীয় বিশেষ দূত হিসেবে প্রাপ্ত সম্মানী ১৯ লাখ ৪৬৯৬ টাকা, সংসদ সদস্য সম্মানী ১২ লাখ ৬০ হাজার, ব্যাংক পরিচালনা পরিষদের সম্মানী ৭৪ লাখ ৭১ হাজার ১০ টাকা, বার্ষিক আয় ব্যবসা থেকে ২ লাখ ৬ হাজার ৫০০ টাকা।অস্থাবর সম্পদের মধ্যে নিজ নামে ব্যাংক আর্থিক প্রতিষ্ঠানে জমা ৩৭ লাখ ৬৯ হাজার টাকা ও স্ত্রীর নামে ৭৪ লাখের বেশি। নিজের শেয়ার রয়েছে ৪৪ কোটি টাকা, স্ত্রীর নামে ৫০ হাজার টাকা। এফডিআর ৯ কোটি ২০ লাখ টাকা, ডিপিএস ৯ লাখ টাকা। গাড়ি রয়েছে তিনটি। ব্যবসা মূলধন ১২ লাখ ৫১ হাজার। জমি বিক্রয় মূল্য প্রায় আড়াই কোটি টাকা দেখানো হয়েছে। স্ত্রীর নামে এফডিআর, সঞ্চয়পত্রে আট কোটি টাকার বেশি, ১০০ ভরি সোনা, তিনটি গাড়ি রয়েছে।ঢাকা ৮ আসনে ওয়ার্কার্স পার্টির প্রার্থী রাশেদ খান মেনন : শিক্ষাগত যোগ্যতা এমএ। পেশা রাজনীতি। বার্ষিক আয় ১২ লাখ ৯২ হাজার টাকা। অস্থাবর সম্পদের মধ্যে রয়েছে ৭ লাখ ৫৭ হাজার, ব্যাংকে জমা ৬ লাখ ৬৫ হাজার, সঞ্চয়পত্র ৩০ হাজার টাকা, স্ত্রীর নামে ২০ ভরি সোনা, সঞ্চয়পত্র ৪৫ লাখ টাকা, ব্যাংকে জমা ৫ লাখ ৮০ হাজার। নগদ টাকা ৭ লাখ ৯৬ হাজার। স্থাবর সম্পদ— পূর্বাচলে ১০ কাঠা জমি মূল্য ৩৭ লাখ টাকা, যৌথ মালিকানায় ১৯ বিঘা জমি। স্ত্রীর নামে বাড়ি একটি। হাত ঋণ বন্ধুর কাছ থেকে ১০ লাখ টাকা।ঢাকা ১৫ আসনে আওয়ামী লীগের প্রার্থী কামাল মজুমদার : শিক্ষাগত যোগ্যতা বিএ পাস। পেশা ব্যবসা, কৃষি, মৎস্য খামার। বার্ষিক আয় এক কোটি ২৩ লাখ টাকা। কৃষি খাত থেকে আয় ৩৩ হাজার টাকা, বাড়ি ভাড়া ৭৪ লাখ, ব্যবসা থেকে ২৬ লাখ। শেয়ার সঞ্চয়পত্র ব্যাংক আমানত থেকে ৪ হাজার ৪৯৯ টাকা। সংসদ সদস্য সম্মানী ২৩ লাখ টাকা। অস্থাবর সম্পদের মধ্যে— নগদ টাকা ২২ লাখ ৩০ হাজার, ব্যাংকে জমা ৫১ লাখ ৮ হাজার, বন্ড-ঋণপত্র, শেয়ার এক কোটি ৭৫ লাখ। অস্ত্র-শটগানসহ ৫ কোটি ২১ লাখ টাকার অস্ত্র। স্থাবর সম্পদ কৃষি জমি ২৯ লাখ টাকা, বাড়ি ২ কোটি ৬৫ লাখ টাকা। দায়দেনা অগ্রিম নেওয়া ৯৪ লাখ টাকা।ঢাকা ৭ আসনে আওয়ামী লীগের প্রার্থী হাজী সেলিম : শিক্ষাগত যোগ্যতা নবম শ্রেণি পাস। পেশা ব্যবসা ও রাজনীতি। বার্ষিক আয় ৬৬ লাখ ৯৭ হাজার টাকা। ব্যবসা থেকে আয় ১ কোটি ১৬ লাখ, সম্মানী ভাতা ৫৭ লাখ ৩ হাজার, নির্ভরশীলদের আয় বাড়ি ভাড়া ১৯ লাখ টাকা,  ব্যবসা থেকে ৭ লাখ ২৪ হাজার অন্যান্য সম্মানী ১৯ লাখ ২৫ হাজার। নগদ টাকা ২ লাখ। ব্যাংক আর্থিক প্রতিষ্ঠানে জমা এক কোটি ৩৪ লাখ। বন্ড, ঋণপত্র, কোম্পানি শেয়ার ও অন্যান্য ৪৬ কোটি ১১ লাখ। অন্যান্য ব্যবসা মূলধন ৪ কোটি ৪২ লাখ। স্ত্রীর নামে নগদ টাকা দুই কোটি ৯ লাখ, নির্ভরশীলদের নামে নগদ টাকা দুই কোটি ৮০ লাখ, স্ত্রীর নামে ব্যাংকে জমা তিন কোটি ৭৯ লাখ, নির্ভরশীলদের নামে ২ কোটি ৩ লাখ। বন্ড, ঋণপত্র, শেয়ার স্ত্রীর নামে ১৬ কোটি ৫৯ হাজার, নির্ভরশীলদের নামে ১১ কোটি ৯ লাখ। স্ত্রীর নামে অন্যান্য ব্যবসা মূলধন রয়েছে ৯৬ লাখ, নির্ভরশীলদের নামে তিন কোটি ৮৭ লাখ। স্থাবর সম্পত্তি ভবন, ১৮ কোটি ৪৭ লাখ।ঢাকা ১ আসনে আওয়ামী লীগের প্রার্থী সালমান এফ রহমান : শিক্ষাগত যোগ্যতা স্নাতক। পেশা ব্যবসা, বার্ষিক আয় বাড়ি, দোকান ভাড়া ৩ লাখ ৯৯ হাজার, ব্যবসা থেকে আয় ৬ লাখ, শেয়ার, সঞ্চয়পত্র, ব্যাংক আমানত ৪ কোটি ২৫ লাখের বেশি। চাকরি সম্মানী ভাতা ৪১ লাখ ৯২ হাজার, অন্যান্য থেকে আয় ৪ কোটি ৬৫ লাখ।স্থাবর সম্পদের মধ্যে রয়েছে—নগদ টাকা দুই কোটি ১০ লাখ, স্ত্রী ৬০ হাজার, ব্যাংক আর্থিক প্রতিষ্ঠানে জমা ২ কোটি  ৮৬ লাখ, স্ত্রীর নামে ৪৫ লাখ ৫১ হাজার, বন্ড, শেয়ার অন্যান্য ২৫০ কোটি ৮৪ লাখ টাকা। ১৫ লাখ টাকার স্বর্ণ। অন্যান্য বিভিন্ন কোম্পানি, আত্মীয়-স্বজনকে প্রদত্ত সুদ মুক্ত ঋণ ২০ কোটি ১৭ লাখ আর স্ত্রীর নামে ১২ কোটি ৯৬ লাখ। অস্থাবর সম্পদ— অকৃষি জমি ২ কোটি ৩ লাখ। স্ত্রীর নামে তিন কোটি ৭৩ লাখ, ভবন ৮ লাখ।ঢাকা ৩ আসনে আওয়ামী লীগের প্রার্থী নসরুল হামিদ : শিক্ষাগত যোগ্যতা স্নাতক। বাড়ি ভাড়া, দোকান ভাড়া থেকে প্রাপ্ত ২৪ লাখ ৮০ হাজার, নির্ভরশীলদের নামে ২০ লাখ ৪০ হাজার টাকা। শেয়ার সঞ্চয়পত্র, আমানত ১ লাখ ৭৭ হাজার। নগদ টাকা এক লাখ ২৫ হাজার, স্ত্রীর নামে ৮০ হাজার, ব্যাংক আর্থিক প্রতিষ্ঠানে জমা ৩২ লাখ ৯৯ হাজার, স্ত্রীর নামে ২২ লাখ ৩৪ হাজার।"
"এ পৃথিবীতে রব্বুল আলামিনের অগণিত মাখলুকাত আছে। তার মাঝে সর্বশ্রেষ্ঠ মানবজাতি। আল্লাহ সৃষ্টিকুলের সবই মানবতার কল্যাণে সৃষ্টি করেছেন। আর মানুষ সৃষ্টি করেছেন একমাত্র তাঁর ইবাদত-বন্দেগি করার জন্য। প্রতিটি মাখলুকাত তার ভাষায় আল্লাহর জিকির বা স্মরণ করে। গাছের পাতা ও পানির মাছ পর্যন্ত আল্লাহর জিকির থেকে গাফিল নয়। এখানে লক্ষণীয় বিষয় হলো, পৃথিবীর সবকিছুই মানবকল্যাণে সৃষ্টি হয়েছে এই কথাটি শত পার্সেন্ট সত্য। যখন মানুষ যথাযথভাবে স্বীয় সৃষ্টির উদ্দেশ্য পালন করবে, তার নিজের সৃষ্টির উদ্দেশ্যের প্রতি গুরুত্বারোপ করবে এবং মানবজীবনের সব ক্ষেত্রে তার সৃষ্টির লক্ষ্য ও উদ্দেশ্য মুখ্য বিষয় হবে তখনই সব সৃষ্টি মানবতার সেবায় লুিটয়ে পড়বে। এক কথায় সব সময় আল্লাহর ইবাদতে মশগুল থাকা, এটাই মানবজীবনের প্রধান লক্ষ্য ও উদ্দেশ্য। তবে মানবজাতি যদি নিজের সৃষ্টির উদ্দেশ্য ও লক্ষ্য ভুলে যায়, আল্লাহর নাফরমানিতে লিপ্ত হয়ে কুফর ও শিরক করে, তখন নিকৃষ্ট জাতিতে পরিণত হয়ে যাবে। আল্লাহ আমাদের সবাইকে নিকৃষ্ট জাতিতে পরিণত হওয়া থেকে হেফাজত করুন। জিন ও ইনসান কীভাবে প্রাত্যহিক কাজকর্ম আনজাম দেবে, কীভাবে সে ২৪ ঘণ্টা আল্লাহর হুকুম আদায় করবে তার জন্য আল্লাহ পৃথিবীতে পাঠিয়েছেন অসংখ্য নবী-রসুল। তারই ধারাবাহিকতায় পৃথিবীতে আগমন করলেন সর্বশেষ নবী মুহাম্মদ সাল্লাল্লাহু আলাইহি ওয়াসাল্লাম। অন্যান্য নবী ও রসুলের মতো তিনিও মানুষকে শেখালেন ইসলামী জীবনাচারের সবকিছু। কীভাবে মানুষ আল্লাহর সন্তুষ্টি অর্জন করবে, তাদের জন্য দুনিয়া ও পরকালে কল্যাণ সাধিত হবে তা তিনি যথার্থরূপে উম্মতকে শিক্ষা দিয়েছেন। বাস্তবিক বিষয়টি মূলত তাই। জিন-ইনসান যদি নবী সাল্লাল্লাহু আলাইহি ওয়াসাল্লামের বাতলানো মত ও পথ অনুসরণ-অনুকরণ করে দৈনন্দিন কাজকর্ম-গুলো তাঁর তরিকায় সম্পাদন করে তবে জীবনের সব ক্ষেত্রেই সুখ-শান্তি আসবে। বান্দা আল্লাহর সন্তুষ্টি পাবে। আল কোরআনে ইরশাদ হয়েছে, ‘রসুল যা তোমাদের জন্য নিয়ে এসেছেন তথা আদেশ করেছেন তা গ্রহণ কর এবং যা নিষেধ করেছেন তা থেকে বিরত থাকো আর আল্লাহকে ভয় কর, নিশ্চয় আল্লাহ কঠোর শাস্তিদাতা।’ সূরা হাশর, আয়াত ৭। আরও ইরশাদ হয়েছে, ‘বলুন! যদি তোমরা আল্লাহকে ভালোবাসো তাহলে আমাকে অনুসরণ কর, যাতে আল্লাহও তোমাদের ভালোবাসেন এবং তোমাদের পাপ মার্জনা করে দেন। আল্লাহ হলেন ক্ষমাকারী, দয়ালু।’ সূরা আলে ইমরান, আয়াত ৩১। সুতরাং যখন আমার জীবনের সবকিছু হবে নবীর বাতলানো তরিকায়, অর্থাৎ আমার পানাহার হবে নবীর অনুকরণে, আমার শয়ন-জাগরণ হবে নবীর শেখানো নিয়মে, আমার আগমন-নির্গমন হবে নবীর বাতলানো পথে, আমার কথাবার্তা, ওঠা-বসা হবে নবীর আদর্শে, আমার চালচলন, আচার-আচরণ হবে নবীর শেখানো পন্থায়, তথা আমার প্রতিটি কাজ হবে নবীর স্বভাব-চরিত্রের আলোকে, তখন একাধারে নবীর সুন্নত অনুসরণের পুণ্য যেমন অর্জিত হবে, তেমনি মানব সৃষ্টির লক্ষ্য-উদ্দেশ্য তথা ইবাদত-বন্দেগি ও আল্লাহর সন্তুষ্টিও অর্জিত হবে। এতে স্পষ্ট হয়ে গেল, পৃথিবীতে কোনো ব্যক্তি যদি নিজের প্রকৃত মালিক ও স্রষ্টার ভালোবাসার দাবিদার হয় এবং তাঁর সন্তুষ্টি অর্জনই একমাত্র লক্ষ্য-উদ্দেশ্য হয়, তবে অবশ্যই তার প্রতিটি কর্মকে নবীর আনুগত্যের কষ্টিপাথরে যাচাই-বাছাই করতে হবে। কেননা যে ব্যক্তি রসুল সাল্লাল্লাহু আলাইহি ওয়াসাল্লামের যত বেশি আনুগত্য ও অনুসরণে গুরুত্বারোপ করবে এবং তাঁর আনীত দীনের আলোকে স্বীয় জীবনপথের মশাল বানাবে, সে ব্যক্তিই প্রকৃতপক্ষে আল্লাহর ভালোবাসার দাবিদার হতে পারবে। আর যে ব্যক্তি তার দাবিতে যতটা সাচ্চা হবে তাকে নবীর অনুসরণে তত বেশি মজবুত ও প্রস্তুত থাকতে হবে।প্রিয় পাঠক! আমরা যদি নবীর সিরাতের প্রতি লক্ষ্য করি তাহলে অবশ্যই দেখতে পাব, তিনি কীভাবে প্রাত্যহিক কাজকর্ম সম্পাদন করেছেন। শিশু প্রতিপালন থেকে সবকিছুর সেবা কীভাবে করতে হয় এবং মানবজীবনে কীভাবে সুখ-শান্তি অর্জিত হয়, তার সবকিছুই তিনি বিস্তারিত বাতলে দিয়েছেন। আমাদের দায়িত্ব শুধু জানা ও বাস্তবায়ন করা। আমাদের সবাইকে প্রকৃত আশেকে রসুল হতে হবে। নবী সাল্লাল্লাহু আলাইহি ওয়াসাল্লাম ইরশাদ করেছেন, ‘তোমরা ততক্ষণ পর্যন্ত প্রকৃ-ত মুমিন হতে পারবে না যতক্ষণ না তোমাদের কাছে তোমাদের নিজ পিতা-মাতা ও সন্তান-সন্ততি থেকে আমি প্রিয় না হব।’ অর্থাৎ সবকিছু থেকে অনেক বেশি নবীর ভালোবাসা অন্তরে থাকতে হবে তাহলেই প্রকৃত আশেকে রসুল হওয়া যাবে। প্রকৃত আশেকে রসুল হতে হলে শুধু মুখে স্বীকার করলেই হবে না। বরং নিজের জীবনের সব ক্ষেত্রে তার বাস্তবায়ন অবশ্যই করতে হবে। এমন যাতে না হয় আরামের সময় নবীর সুন্নতের অনুসরণ-অনুকরণ করলাম ও আর কষ্টের সময় তা ভুলে গেলাম তাহলে প্রকৃত আশেকে রসুল হওয়া যাবে না। মহান রব্বুল আলামিন আমাদের সবাইকে জীবনের সব ক্ষেত্রে নবী সাল্লাল্লাহু আলাইহি ওয়াসাল্লামের সুন্নতের অনুকরণ-অনুসরণ করার তাওফিক দান করুন।। লেখক : মুহাদ্দিস, মুফাসসির খতিব ও টিভি উপস্থাপক"
সুফি আজানগাছী (রহ.) প্রতিষ্ঠিত হাক্কানী আঞ্জুমান বাংলাদেশ আয়োজিত আজকের ২৪তম বিশ্বজনীন প্রার্থনা সভা অনিবার্য কারণবশত স্থগিত করা হয়েছে। পরিবর্তিত তারিখ পরে জানানো হবে বলে হাক্কানী আঞ্জুমানের প্রেস বিজ্ঞপ্তিতে জানানো হয়েছে।
"বিমান বাংলাদেশ এয়ারলাইনসের দ্বিতীয় বোয়িং ৭৮৭-৮ ড্রিমলাইনার উড়োজাহাজ দেশে আসছে আজ। ‘হংসবলাকা’ নামের এই আকাশযান বাংলাদেশ সময় শনিবার বিকাল সাড়ে ৪টায় হযরত শাহজালাল আন্তর্জাতিক বিমানবন্দরের রানওয়েতে অবতরণ করবে। যুক্তরাষ্ট্রে সিয়াটলের এভারেটে মার্কিন বিমান নির্মাতা প্রতিষ্ঠান বোয়িং ২৯ নভেম্বর সকালে চাবি দিয়ে হংসবলাকার মালিকানা হস্তান্তর করেছে। বিমান বাংলাদেশ এয়ারলাইনসের পরিচালক (ফ্লাইট অপারেশন) ক্যাপ্টেন ফারহাত হাসান জামিল এটি বুঝে নেন। দ্বিতীয় ড্রিমলাইনার বুঝে পেতে বিমান পরিচালনা পর্ষদ, নির্বাহী পরিচালক ও কর্মকর্তাসহ ৩২ জন যুক্তরাষ্ট্রে গেছেন।এর মধ্যে বেসামরিক বিমান পরিবহন মন্ত্রণালয়, আইন মন্ত্রণালয়, সংসদ সচিবালয়, বেসামরিক বিমান চলাচল কর্তৃপক্ষ (বেবিচক) ও অর্থায়নকারী ব্যাংকের প্রতিনিধিরা রয়েছেন।যুক্তরাষ্ট্র থেকে গত বুধবার বিমানের মহাব্যবস্থাপক (জনসংযোগ) শাকিল মেরাজ জানান, যুক্তরাষ্ট্রে স্থানীয় সময় ৩০ নভেম্বর সকালে ফিতা কেটে ড্রিমলাইনার হংসবলাকার যাত্রা শুরু হবে। আমেরিকার এভারেট থেকে বিজি-২১১২ ফ্লাইটটি ঢাকার উদ্দেশে যাত্রা শুরু করবে সকাল ১১টায়। বাংলাদেশ সময় ১ ডিসেম্বর বিকাল সাড়ে ৪টায় ঢাকায় আন্তর্জাতিক বিমানবন্দরে অবতরণ করবে এটি। এর মধ্য দিয়ে বিমানবহরে উড়োজাহাজের সংখ্যা দাঁড়াবে ১৫টি। বিরতিহীনভাবে ১৫ ঘণ্টা বিমান চালিয়ে হংসবলাকা নিয়ে আসবেন বিমানের চারজন পাইলট।"
"সাফটা চুক্তির আওতায় ২০১০ সাল থেকে ঢাকা ও কলকাতার মধ্যে চলচ্চিত্র বিনিময় চলছে। শুরু থেকেই জটিলতার আবর্তে পড়ায় এই বিনিময়ের মূল উদ্দেশ্য ব্যাহত হচ্ছে। এমন অভিযোগ চলচ্চিত্রকারদের। বিনিময়ের প্রধান উদ্দেশ্য হলো দুই দেশের মধ্যে সাংস্কৃতির আদান প্রদান জোরালো ও সিনেমা হল টিকিয়ে রাখতে ছবির অভাব পূরণ করা। এই ক্ষেত্রে সমান হারে দুদেশে ছবি বিনিময় হবে এবং বিদেশে রপ্তানিকৃত ছবিটি সে দেশে সেন্সর ও প্রদর্শনের পর সেই কাগজপত্র এদেশের ছবি বিনিময়ের জন্য গঠিত কমিটির কাছে আসলেই আমদানিকৃত ছবিটি এদেশে প্রদর্শিত হবে। চলচ্চিত্র প্রদর্শক ও প্রযোজকরা ক্ষোভ জানিয়ে বলেন, শুরু থেকে এক্ষেত্রে জটিলতা তৈরি করছে কলকাতার চলচ্চিত্র সংশ্লিষ্টরা। চলচ্চিত্র প্রদর্শক সমিতির সভাপতি ইফতেখার নওশাদ ও জাজ মাল্টিমিডিয়ার কর্ণধার প্রযোজক আবদুল আজিজ অভিন্ন মন্তব্যে বলেন, রপ্তানিকৃত ছবিটি কলকাতায় প্রেরণের পর সেটি কলকাতায় সেন্সর না করে পাঠিয়ে দেওয়া হয় মুম্বাই সেন্সর বোর্ডে। সেখানে ছবির স্ক্রিপ্ট হিন্দি অথবা ইংরেজিতে অনুবাদসহ ও নানা ফরমালিটিস পূরণ করে ছবিটি সেন্সর বোর্ডে পাঠাতে দু থেকে তিন মাস সময় লেগে যায়। এর ফলে ছবি প্রদর্শনে বিলম্ব হওয়ায় আমদানি ও রপ্তানিকৃত উভয় ছবিই চরম লোকসানের মুখে পড়ে। দীর্ঘ সময় লেগে যাওয়ায় ছবির ম্যারিট নষ্ট হয়ে যায়। কারণ এই দীর্ঘ সময়ের মধ্যে ছবিটি টিভিতে প্রচার, পাইরেসিসহ নানাভাবে দর্শকের দেখা হয়ে যায়। এতে ক্ষতিগ্রস্ত হয় চলচ্চিত্র ব্যবসায়ীরা। আবদুল আজিজ দাবি জানিয়ে বলেন, চলচ্চিত্র বিনিময়ের প্রকৃত উদ্দেশ্য পূরণ করতে এই অবস্থার অবসান ঘটাতে হবে। না হলে সাফটা চুক্তির অধীনে চলচ্চিত্র বিনিময় করে কোনো লাভ নেই।"
"এবার তো মোটামুটি সব দলের অংশগ্রহণে নির্বাচন হচ্ছে। এটা  ভালো দিক। নির্বাচনে যারা হেরে যায় তারাই মনে করে এটা বিতর্কিত। তবে আমি চাই যেন উৎসবমুখর পরিবেশে নির্ভয়ে নিজের ইচ্ছার প্রতিফলন ঘটাতে ভোট দিতে পারে সবাই। এই গণতান্ত্রিক দেশে সুষ্ঠু ও স্বচ্ছ নির্বাচন সবার মতো আমিও আশা করি। গত কয়েক বছরের উন্নয়ন দেখেছি। চাই এটি অব্যাহত থাকুক। আর আমি তো সরাসরি রাজনীতির সঙ্গে যুক্ত নই; আবার রাজনীতি বর্জিত মানুষও নই। সবাই যেন সব দলের অংশগ্রহণে অনুষ্ঠিত এই নির্বাচনে গোপন ব্যালটের মাধ্যমে ভালোমতো ভোট দিতে পারে, সেটা আমার প্রত্যাশা। চাই সবার ব্যাপক অংশগ্রহণ। বহু কষ্টে অর্জিত এই স্বাধীনতা। তাই সবাই যেন জাতীয়তাবাদের পক্ষে থেকে নিজের পছন্দের প্রার্থীকে ভোট দিক-এটা চাই। যারা মুক্তিযুদ্ধের পক্ষে, স্বাধীনতার পক্ষে-তাদের জনগণ এবার ভোট দিবে এটা আশা করি। চাই যেন এদেশে সর্বদা গণতান্ত্রিক পরিবেশ বিরাজ করুক। আমিও চাই সুন্দর ও আনন্দঘন পরিবেশে ভোট দিতে। আমি গুলশান-বনানী এলাকার ভোটার। ভোটকেন্দ্র বনানী বিদ্যানিকেতন। প্রতিবারের মতো এবারও বিপুল উৎসাহ নিয়ে এই কেন্দ্রে ভোট দিতে চাই।"
"প্রথমবারের মতো জনপ্রিয় গায়িকা কণার সঙ্গে একটি মৌলিক গানে কণ্ঠ দিলেন ইউটিউবার-গায়ক মাহতিম শাকিব। শিরোনাম ‘কুয়াশা’। নির্মাতা মুহাম্মদ মোস্তফা কামাল রাজ পরিচালিত ওয়েব সিরিজ ‘কুয়াশা’তে এই গানটি ব্যবহার হয়েছে। গানটির কথা লিখেছেন জনি হক। সুর ও সংগীত পরিচালনায় নাভেদ পারভেজ। নির্মাতা রাজ বলেন, ‘পরিকল্পনা ছিল কণার সঙ্গে মাহতিম শাকিবের ভয়েস নেওয়ার। তারা গেয়েছেনও দারুণ।’ গান প্রসঙ্গে মাহতিম বলেন, ‘এবারই প্রথম দ্বৈত গান গাইলাম। তাও আবার কণা আপুর সঙ্গে। আশা করছি গানটি শ্রোতাদের ভালো লাগবে।’ কণা বলেন, ‘মাহতিম শাকিবের গায়কি আমার ভালো লাগে। আগে জানতাম না এটা ওর প্রথম ডুয়েট। গানটি অন্যরকম লাগবে।’"
"সাবেক তত্ত্বাবধায়ক সরকারের উপদেষ্টা ব্যারিস্টার মইনুল হোসেনসহ গ্রেফতার করা সব আইনজীবীর নিঃশর্ত মুক্তির দাবি জানিয়েছে বাংলাদেশ জাতীয় আইনজীবী সমিতি। সমিতির উদ্যোগে গতকাল সুপ্রিম কোর্ট আইনজীবী সমিতি ভবনের ল’ রিপোর্টার্স ফোরাম কার্যালয়ে আয়োজিত এক সংবাদ সম্মেলনে এ দাবি তুলে ধরেন সমিতির সভাপতি সিনিয়র অ্যাডভোকেট শাহ মো. খসরুজ্জামান। খসরুজ্জামান বলেন, ‘আমরা জাতীয় সংসদ নির্বাচনকে ঘিরে সাবেক তত্ত্বাবধায়ক সরকারের উপদেষ্টা ব্যারিস্টার মইনুল হোসেনসহ গ্রেফতার সব আইনজীবীর নিঃশর্ত মুক্তি জানাই।’ শাহ মো. খসরুজ্জামান বলেন, ‘বাংলাদেশ জাতীয় আইনজীবী সমিতি পুরো দেশের আইনজীবী সমিতিগুলোর ফেডারেশন এবং নির্দলীয় একমাত্র আইন পেশার সংগঠন।আশির দশকে আইনজীবীদের গণতন্ত্র ও আইনের শাসন প্রতিষ্ঠায় ঐক্যবদ্ধ আন্দোলনের ধারাবাহিকতা রক্ষায় আসন্ন জাতীয় সংসদ নির্বাচনে আইনজীবীরা অতীতের মতো দেশে একটি সুষ্ঠু নির্বাচনের জন্য বলিষ্ঠ ভূমিকা পালন করতে পারেন। গণতন্ত্রকে প্রাতিষ্ঠানিক রূপ দিয়ে আইনের শাসন, ন্যায় বিচার ও মানবাধিকারকে সুপ্রতিষ্ঠিত করা আইনজীবীদের একটি ঐতিহাসিক দায়িত্ব বলে আমরা মনে করি।’তিনি বলেন, ‘১৯৭০ সালের জাতীয় সংসদ নির্বাচনে পার্লামেন্ট সদস্যদের মধ্যে প্রায় এক-তৃতীয়াংশ নির্বাচিত হয়েছিলেন আইন পেশা থেকে। কিন্তু পরবর্তীকালে বিভিন্ন কারণে এ সংখ্যা কমতে কমতে এখন সীমিত হয়ে পড়েছে। অন্যদিকে, দেশের ব্যবসায়ীরা উক্ত শূন্যস্থান পূরণ করার সুযোগ গ্রহণ করেছেন। তাই আমরা সব রাজনৈতিক দল ও নেতৃত্বের প্রতি আহ্বান জানাই, যেন অধিক সংখ্যক আইনজীবীকে দলীয় মনোনয়ন দিয়ে আইন প্রণেতা বানানোর একটি বিশেষ উদ্যোগ নেওয়া যায়।সম্মেলনে উপস্থিত ছিলেন, সমিতির সহসভাপতি অ্যাডভোকেট সামসুল জালাল চৌধুরী, ডেপুটি সেক্রেটারি জেনারেল আবুল বাশার, সহকারী সেক্রেটারি জেনারেল ব্যারিস্টার আনামুল হক, মিজানুর রহমান, আবুল কাশেম রাজু, অ্যাডভোকেট সায়মা খান প্রমুখ।"
"মহান বিজয় দিবসকে সামনে রেখে ‘যুদ্ধশিশু’ শিরোনামের নতুন মিউজিক ভিডিও প্রকাশ করেছেন ইমরান খন্দকার। গানটি লিখেছেন মহিলা ও শিশু বিষয়ক মন্ত্রণালয়ের মাননীয় সচিব নাছিমা বেগম (এনডিসি), সুর করেছেন সুজন ও সংগীতায়োজন করেছেন ফরহাদ । দেশের অন্যতম রেকর্ড লেবেল আজব রেকর্ডস থেকে প্রকাশিত হয় ‘যুদ্ধশিশু’ শিরোনামের গানটি। নতুন গান প্রকাশ সম্পর্কে ইমরান খন্দকার বলেন, মহান মুক্তিযুদ্ধের পটভূমিতে রচিত এই গানটি গাইতে পেরে আমার খুব ভালো লেগেছে, আশা করি শ্রোতাদের ও ভালো লাগবে।’ ভিডিও নির্মাণ করেছে আজব কারখানা এবং পরিচালনা করেছেন বর্ণ চক্রবর্তী। ভিডিওটি আজব রেকর্ডসের ইউটিউব চ্যানেলে দেখা যাচ্ছে।"
"জাতীয়তাবাদী মহিলা দলের ঢাকা মহানগর দক্ষিণের সভানেত্রী রাজিয়া আলিমকে গ্রেফতার করেছে পুলিশ। গতকাল  বেলা ১১টার দিকে পুরান ঢাকার বংশালের নিজ বাসা থেকে তাকে  গ্রেফতার করা হয়। রাজিয়া আলিমের গ্রেফতারের বিষয়টি নিশ্চিত করে বংশাল থানা পুলিশ জানায়, বেলা ১১টার দিকে মহিলা দলের এই নেত্রীকে গ্রেফতার করা হয়। রাজিয়ার বিরুদ্ধে নয়াপল্টন, শাহবাগসহ বিভিন্ন থানায় একাধিক মামলা রয়েছে। সেসব মামলায় বংশাল থানায় গ্রেফতারি পরোয়ানা ছিল। এর আগে একাদশ জাতীয় সংসদ নির্বাচনে ঢাকা-৭ আসনে ধানের শীষের প্রার্থী হয়ে বিএনপির মনোনয়ন ফরম সংগ্রহ করেছিলেন রাজিয়া আলিম। ওই আসন  থেকে প্রয়াত সাবেক এমপি নাছির উদ্দিন আহম্মেদ পিন্টুর স্ত্রী নাসিমা আক্তার কল্পনা ও পিন্টুর ভাই নাসিম উদ্দিন আহম্মেদ রিন্টু মনোনয়নপত্র জমা দিয়েছেন।"
"বিদেশ পাঠানোর নাম করে অর্থ আত্মসাতের অভিযোগে বগুড়া-৩ আসনে নির্বাচনের জন্য মনোনয়নপত্র দাখিলকারী বাংলাদেশ ন্যাশনালিস্ট ফ্রন্ট মনোনীত প্রার্থী আব্দুল কাদের জিলানীকে পুলিশ গ্রেফতার করেছে। সোমবার রাতে বগুড়ার আদমদীঘি উপজেলার পশ্চিম সিংড়া গ্রামের বাড়ি থেকে পুলিশ তাকে গ্রেফতার করে।—নিজস্ব প্রতিবেদক, বগুড়াঝিনাইদহের কালীগঞ্জে সোমবার মধ্য রাতে পুলিশ অভিযান চালিয়ে জামায়াতের দুই কর্মীকে আটক করেছে। আটকরা হলেন রামচন্দ্রপুর গ্রামের মুক্তার হোসেন ও বেলটদৌলতপুর গ্রামের আরশাদ আলী মণ্ডল। সাতটি হাত বোমাসহ তাদের আটকের দাবি করেছে পুলিশ।—ঝিনাইদহ প্রতিনিধিনর্থ বেঙ্গল সুগার মিলের আটটি কৃষি খামারের শ্রমিকদের মধ্যে আবারও অসন্তোষ দেখা দিয়েছে। মজুরি দৈনিক ৫০ টাকা হারে বৃদ্ধি করা হলেও তা স্থানীয় গ্রাম-গঞ্জের সাধারণ শ্রমিক ও সরকারি অন্যান্য প্রতিষ্ঠানের শ্রমিকদের মজুরির তুলনায় অনেক কম। ফলে তাদের দৈনিক মজুরি বৃদ্ধি করে পুনর্নির্ধারণের দাবিতে আবারও আন্দোলনে নেমেছে শ্রমিকরা। গতকাল সকালে বাগাতিপাড়া উপজেলার কৃষ্ণা কৃষি খামারে এক মানববন্ধন কর্মসূচি পালন করেছে শ্রমিকরা।—নাটোর প্রতিনিধিবগুড়ার কাহালু বাজার ফরমালিনমুক্ত মাছ বাজার ঘোষণা করা হয়েছে। উপজেলা প্রশাসন ও উপজেলা মৎস্য অফিসের আয়োজনে গতকাল আনুষ্ঠানিকভাবে এ ঘোষণা দেন ইউএনও মো. আরাফাত রহমান।  —নিজস্ব প্রতিবেদক, বগুড়াসাভারের আশুলিয়ায় একটি শ্রমিক কলোনির ১৪টি কক্ষ, সামনে থাকা একটি দোকান পুড়ে গেছে। গতকাল দুপুরে আশুলিয়ার তাজপুর এলাকার তমিজ উদ্দিনের বাড়িতে এ অগ্নিকাণ্ডের ঘটনা ঘটেছে। খবর পেয়ে আশুলিয়ার ডিইপিজেড ফায়ার সার্ভিসের দুটি ইউনিট ঘটনাস্থলে পৌঁছে প্রায় দেড় ঘণ্টা চেষ্টা চালিয়ে আগুন নিয়ন্ত্রণে আনেন।—সাভার প্রতিনিধি"
"কুমিল্লার চান্দিনায় বাসচাপায় আল আমিন (২০) নামে এক মোটরসাইকেল চালক নিহত হয়েছেন।ঢাকা-চট্টগ্রাম মহাসড়কের চান্দিনা উপজেলার কুটুম্বপুর খাদঘর এলাকায় গতকাল এ দুর্ঘটনা ঘটে। নিহত আল-আমিন চাঁদপুরের কচুয়া এলাকার দেলোয়ার হোসেনের ছেলে। হাইওয়ে পুলিশের ইলিয়টগঞ্জ ফাঁড়ির ইনচার্জ মনিরুল ইসলাম জানান, মোটরসাইকেল চালক নিয়ন্ত্রণ হারিয়ে ডিভাইডারের সঙ্গে ধাক্কা লেগে পড়ে যায়। এ সময় পিছন থেকে আসা দ্রুতগতির একটি বাসের চাপায় ঘটনাস্থলেই তার মৃত্যু হয়। মরদেহ পরিবারের কাছে হস্তান্তর করা হয়েছে।"
"টঙ্গীতে বিশ্ব ইজতেমার মাঠে সা’দপন্থীদের হামলার প্রতিবাদে ও দোষীদের দৃষ্টান্তমূলক শাস্তির দাবিতে প্রতিবাদ সমাবেশ অনুষ্ঠিত হয়েছে। জেলা মার্কাসের মুরব্বী, তাবলীগের সাথী ও উলামায়ে কেরামের পক্ষ থেকে এ সমাবেশ হয়। গতকাল গোপালগঞ্জ মার্কাস মসজিদ চত্বরে গোপালগঞ্জ মার্কাসের মুরুব্বী ডা. হাফেজ মাহফুজুর রহমানের সভাপতিত্বে অনুষ্ঠিত সমাবেশে গহরডাঙ্গা মাদ্রাসার মাওলানা আতাউল্লাহ, গোপালগঞ্জ মার্কাস মসজিদের ইমাম মাওলানা আবুল কালাম, হাফেজ আবু মুসা প্রমুখ বক্তব্য রাখেন।আগামী বিশ্ব এজতেমা পূর্ব ঘোষিত ১৮-২০ জানুয়ারি এবং ২৫-২৭ জানুয়ারি তারিখে অনুষ্ঠিত হওয়ার জন্য কার্যকরি ব্যবস্থা গ্রহণের দাবি জানান। বক্তারা হামলার নির্দেশদাতা ওয়াসিকুল ইসলাম ও শাহাবুদ্দিন নাসিমসহ  জড়িতদের দ্রুত আইনের আওতায় এনে দৃষ্টান্তমূলক শাস্তির দাবি জানান। সমাবেশ শেষে কড়া পুলিশ নিরাপত্তার মধ্যদিয়ে জেলা প্রশাসকের মাধ্যমে প্রধানমন্ত্রী বরাবর স্মারকলিপি প্রদান করা হয়।"
"স্বামীকে বেঁধে রেখে গার্মেন্ট কর্মীকে গণধর্ষণের অভিযোগ পাওয়া গেছে। এ ঘটনায় মামলা হলে নরসিংহপুর এলাকা থেকে মঙ্গলবার রাতে ছয়জনকে গ্রেফতার করে পুলিশ। গ্রেফতাররা হলো— জাহিদুল ইসলাম, আজাদ হোসেন, রানা সরকার, রবিউল শেখ, রুবেল ও সাগর হোসেন। ধর্ষণের শিকার নারীকে স্বাস্থ্য পরীক্ষার জন্য ঢাকা মেডিকেলে ওয়ান স্টপ ক্রাইসিস সেন্টারে ভর্তি করা হয়েছে। পুলিশ জানায়, সোমবার রাতে নরসিংহপুর সোনা মিয়া মার্কেট এলাকায় বন্ধুর বাড়িতে গার্মেন্টকর্মী স্ত্রীকে নিয়ে বেড়াতে যান স্বামী। এ সময় আসামিরা জানতে চান তারা স্বামী-স্ত্রী কিনা। পরে সোনা মিয়া মার্কেট এলাকার এক বাড়ির আলাদা কক্ষে দুজনকে আটকে রাখে। আটককারীরা গভীর রাত পর্যন্ত গার্মেন্ট কর্মীকে পালাক্রমে ধর্ষণ করে। পরে পরিবারের কাছে মুঠোফোনে দম্পতির মুক্তিপণ হিসেবে ৫০ হাজার টাকা দাবি করে। এ ঘটনায় রাত ১টার দিকে স্বজনরা আশুলিয়া থানায় অভিযোগ করেন। মুক্তিপণের টাকা দেবে বলে ফাঁদ পাতে পুলিশ।"
"ঢাকা বিশ্ববিদ্যালয় (ঢাবি) শিক্ষক সমিতির কার্যকরী পরিষদ নির্বাচনে নিরঙ্কুশ জয় পেয়েছে আওয়ামী লীগপন্থি শিক্ষকদের প্যানেল নীল দল। নির্বাচনে ১৫টি পদের মধ্যে ১৪টিতে নির্বাচিত হয়েছেন নীল দলের প্রার্থীরা। শুধু একটি সদস্য পদে নির্বাচিত হয়েছেন বিএনপি-জামায়াতপন্থি সাদা দলের প্রার্থী।শিক্ষক সমিতির নির্বাচনে সভাপতি পদে নীল দলের অধ্যাপক ড. এ এস এম মাকসুদ কামাল ও সাধারণ সম্পাদক পদে একই প্যানেলের অধ্যাপক ড. শিবলী রুবাইয়াতুল ইসলাম পুনঃনির্বাচিত হয়েছেন।গতকাল সকাল ১০টা থেকে বেলা ২টা পর্যন্ত ঢাবি ক্লাবে ভোটগ্রহণ অনুষ্ঠিত হয়। এ ছাড়া নীল দল থেকে উদ্ভিদবিজ্ঞান  বিভাগের অধ্যাপক ও জীববিজ্ঞান অনুষদের ডিন মো. ইমদাদুল হক সহ-সভাপতি, ইংরেজি বিভাগের অধ্যাপক তাজিন আজিজ চৌধুরী যুগ্ম-সম্পাদক এবং অ্যাকাউন্টিং অ্যান্ড ইনফরমেশন সিস্টেমস বিভাগের অধ্যাপক মমতাজ উদ্দিন আহমেদ কোষাধ্যক্ষ নির্বাচিত হয়েছেন। আর সদস্য পদে নীল দল থেকে গণিত বিভাগের অধ্যাপক চন্দ্রনাথ পোদ্দার, সমাজবিজ্ঞান বিভাগের জিনাত হুদা, চারুকলা অনুষদের ডিন অধ্যাপক নিসার হোসেন, লেদার অ্যান্ড টেকনোলজি অ্যান্ড ইঞ্জিনিয়ারিং ইনস্টিটিউটের পরিচালক অধ্যাপক মো. আফতাব আলী শেখ, ক্রিমিনোলজি বিভাগের অধ্যাপক মো. জিয়াউর রহমান , খাদ্য ও পুষ্টি বিজ্ঞান ইনস্টিটিউটের অধ্যাপক নিজামুল হক ভূঁইয়া, সামাজিক বিজ্ঞান অনুষদের ডিন অধ্যাপক সাদেকা হালিম, অণুজীব বিজ্ঞান বিভাগের অধ্যাপক সাবিতা রিজওয়ানা রহমান ও বাংলা বিভাগের অধ্যাপক সৌমিত্র শেখর দে নির্বাচিত হন। সাদা দল থেকে সদস্য পদে নির্বাচিত হয়েছেন কম্পিউটার সায়েন্স অ্যান্ড ইঞ্জিনিয়ারিং বিভাগের অধ্যাপক হাসানুজ্জামান।"
"আওয়ামী লীগের সাংগঠনিক সম্পাদক এনামুল হক শামীম বলেছেন, বাংলাদেশের নারীর ক্ষমতায়নে একক কৃতিত্ব প্রধানমন্ত্রী শেখ হাসিনার। নারীর অগ্রযাত্রা ধরে রাখতে নৌকা মার্কায় ভোট দিয়ে শেখ হাসিনাকে টানা চতুর্থবার প্রধানমন্ত্রী করতে হবে। গতকাল জেলার নড়িয়া উপজেলা মহিলা আওয়ামী লীগের সঙ্গে মতবিনিময় সভায় তিনি একথা বলেন।রাবেয়া আকতারের সভাপতিত্বে বক্তব্য রাখেন, সামছুন্নাহার মায়া, নাজমা আকতার, জহির সিকদার প্রমুখ।"
"গরু জবাইয়ের অভিযোগে অগ্নিগর্ভ হয়ে উঠল ভারতের উত্তর প্রদেশের বুলন্দশহর জেলার সায়না এলাকা। উত্তেজিত জনতাকে থামাতে পুলিশের গুলি ছোঁড়ার পরই পাল্টা আক্রমণে নামে উত্তেজিত জনতাও। পুলিশের গাড়িতে অগ্নিসংযোগ, পুলিশকে লক্ষ্য করে ইট বৃষ্টি জনতার। সংঘর্ষে নিহত হন এক পুলিশ ইন্সপেক্টরসহ দুজন।সোমবার সকালের দিকে সায়না এলাকার বহভ গ্রামে একটি মাঠে একাধিক মৃত গবাদি পশুকে দেখতে পায় স্থানীয় হিন্দুত্ববাদী সংগঠনের সদস্যরা। এর পরই সেখানে চাপা উত্তেজনা ছড়ায়। কিন্তু বেলা বাড়ার সঙ্গে সঙ্গেই তা ভয়ানক আকার ধারণ করে। তাদের দাবি ওই এলাকায় একটি বিশেষ সম্প্রদায় গরু জবাই করছে। খবর পেয়েই ঘটনাস্থলে পৌঁছে বিক্ষোভকারীদের সরানোর প্রক্রিয়া শুরু করে পুলিশ। কিন্তু এ সময়ই পুলিশকে লক্ষ্য করে কয়েকজন বিক্ষোভকারী ইট ছুঁড়তে শুরু করে এবং পুলিশের ওপর হামলা চালায়। বিক্ষোভকারীরা পরে চিঙ্গরওয়াথি পুলিশ ফাঁড়িতে হামলা চালায়, পুলিশের গাড়িতেও অগ্নিসংযোগ ঘটানো হয় বলে অভিযোগ। আগুন লাগানো আরও একাধিক বেসরকারি গাড়ি, মোটরসাইকেলেও। পরে পরিস্থিতি নিয়ন্ত্রণে আনতে বিশাল পুলিশ বাহিনীকে মোতায়েন করা হয়। ঘটনাস্থলে যায় জেলা কালেক্টর অনুজ কুমার ঝাঁ, সিনিয়র পুলিশ সুপার কে.বি.সিংসহ শীর্ষ কর্মকর্তা। সংঘর্ষে পড়ে ২১ বছর বয়সী এক বিক্ষোভকারীও নিহত হয়েছে বলে খবর।"
"ইরানের তেল রপ্তানি বন্ধ করতে মার্কিন নিষেধাজ্ঞা কার্যকর হলে ছেড়ে কথা বলবে না তেহরান। সে ক্ষেত্রে পারস্য উপসাগরীয় এলাকা থেকে সব তেল রপ্তানি বন্ধ করে দেওয়া হবে বলে হুঁশিয়ারি দিলেন ইরানের প্রেসিডেন্ট হাসান রুহানি। যুক্তরাষ্ট্র ইরানের ওপর নিষেধাজ্ঞা দিয়েছে। মার্কিন কর্মকর্তারা বলছেন, দেশটির তেল রপ্তানি শূন্যের কোঠায় নামিয়ে আনাই এ নিষেধাজ্ঞার লক্ষ্য; যাতে ইরানের ক্ষেপণাস্ত্র কর্মসূচির রাশ টেনে ধরা যায় এবং তাদের আঞ্চলিক প্রভাবও কমানো যায়। এরই প্রতিক্রিয়ায় রুহানি গতকাল একটি টিভিতে বলেন, ‘যুক্তরাষ্ট্রের জানা উচিত, ‘তারা ইরানের তেল রপ্তানি বন্ধ করতে গেলে, পারস্য উপসাগর দিয়ে আর কোনো তেলই যাবে না।’ বিবিসি"
"তুমুল বিক্ষোভের মুখে জ্বালানি কর বাড়ানোর সিদ্ধান্ত আপাতত স্থগিত করেছে ফরাসি সরকার। দেশটির প্রধানমন্ত্রী এ্যাডওয়ার্ড ফিলিপ গতকাল একটি টিভিকে বলেন আগামী ছয় মাসের জন্য তেলের কর বৃদ্ধির সিদ্ধান্ত স্থগিত করা হয়েছে। একই সঙ্গে আন্দোলনকারী ইয়োলো ভেন্টের সদস্যদের রাজপথ ছেড়ে দেওয়ার অনুরোধ করেন। জ্বালানির কর বৃদ্ধির প্রতিবাদে ফ্রান্সে গত ১৭ নভেম্বর থেকে চলছে ‘ইয়েলো ভেস্টস’ আন্দোলন। ফ্রান্সের ইতিহাসে গত এক দশকেরও বেশি সময়ের মধ্যে এটিই সবচেয়ে বড় আন্দোলন। ক্রমাগত এ আন্দোলন আরও জোরালো হয়ে সরকারবিরোধী বিক্ষোভে পরিণত হচ্ছে। একই সঙ্গে সহিংস রূপ ধারণ করেছে তা। এরই মধ্যে সহিংসতায় প্রাণ হারিয়েছে তিনজন। ইয়েলো ভেস্ট আন্দোলনকারীরা হলুদ রঙের পোশাক পরে রাস্তায় নেমেছে। প্রতীকীভাবে হলুদ রঙ বেছে নেওয়া হয়েছে কারণ ফরাসি আইন অনুযায়ী প্রত্যেক গাড়িতে হলুদ রঙের কাপড় থাকতে হয়। ইয়েলো ভেস্ট আন্দোলন ক্রমাগত জোরালো হয়ে ওঠার এক পর্যায়ে সরকারের সঙ্গে গতকাল বিক্ষোভকারীদের বৈঠকের দিনক্ষণ নির্ধারিত হয়। আন্দোলনকারীদের নমনীয় অংশ এতে সায় দিলেও শেষ পর্যন্ত বৈঠকটি বাতিল করা হয়েছে। ‘ইয়েলো ভেস্ট’ গ্রুপের কয়েকজন সদস্য জানান, সরকারের সঙ্গে কোনো আলোচনায় না যাওয়ার জন্য বিক্ষোভকারীদের কাছ থেকে মৃত্যু হুমকি পেয়েছেন তারা। তাই আর আলোচনা হচ্ছে না। গত ১২ মাসে ফ্রান্সে ডিজেলের দাম ২৩ শতাংশ বাড়ানো হয়েছে। দেশটির বেশিরভাগ গাড়িতে ডিজেল ব্যবহার করা হয়ে থাকে। গত দশকের প্রথম দিককার পর এখনই দেশটিতে তেলের দাম সবচেয়ে বেশি। বিশ্ববাজারে তেলের দাম কমলেও প্রেসিডেন্ট এমানুয়েল ম্যাত্রেঁদ্ধার সরকার সেখানে ‘পরিষ্কার গাড়ি ও জ্বালানি’ প্রচারাভিযানের অংশ হিসেবে তেলের ওপর হাইড্রোকার্বন কর বাড়িয়েছে। দেশটিতে বর্তমানে প্রতি লিটার ডিজেলের ওপর ৭.৬ সেন্ট ও প্রতি লিটার পেট্রোলের ওপর ৩.৯ সেন্ট হারে কর আরোপ করা হয়েছে। এছাড়া আগামী জানুয়ারি মাস থেকে আরও ৬.৫ সেন্ট ও ২.৯ সেন্ট হারে কর বাড়ানোর সিদ্ধান্ত নেওয়া হয়েছে। ফ্রান্সের প্রেসিডেন্ট এমানুয়েল ম্যাক্রোঁর অভিযোগ, তার সংস্কার প্রক্রিয়াকে বাধাগ্রস্ত করতে বিরোধী রাজনীতিবিদরা এ আন্দোলনকে ভিন্ন খাতে প্রবাহিত করছে। এএফপি।"
"ভোলায় প্রত্যন্ত গ্রামের নারীরা শিখছেন সবজি ও ফলমূল চাষের কলাকৌশল। চাষাবাদে শুধু পুরুষ নয়, নারীরাও আর পিছিয়ে থাকবেন না— এমন প্রত্যয় নিয়ে তারা সক্রিয় হয়েছেন। আর এ উদ্যোগে তাদের পাশে দাঁড়িয়েছে কৃষি বিভাগ। কৃষি বিভাগ বলছে, রক্ষণশীলতার কারণে ভোলার নারীরা কখনই মাঠে চাষাবাদের সঙ্গে সরাসরি সম্পৃক্ত ছিলেন না। সম্প্রতি সরকারি-বেসরকারি বিভিন্ন উদ্যোগের ফলে নারীরা চাষাবাদের সঙ্গে সরাসরি সম্পৃক্ত হচ্ছেন। কৃষি সম্প্রসারণ অধিদফতরের সহযোগিতায় বর্তমানে ‘গ্রামীণ নারীদের সবজি ও ফল-ফলারি উৎপাদন এবং বাজারজাতকরণের দক্ষতা বাড়িয়ে তাদের ক্ষমতায়ন বৃদ্ধি ও পরিবারের সদস্যদের খাদ্য নিরাপত্তা নিশ্চিত করার’ লক্ষ্য নিয়ে ওয়ালমার্ট ফাউন্ডেশনের অর্থায়নে আন্তর্জাতিক সার উন্নয়ন কেন্দ্র ভোলা, বোরহানউদ্দিন ও চরফ্যাশন উপজেলার ৩৬টি গ্রামে নারীদের চাষাবাদে সম্পৃক্ত করতে কাজ করছে। ‘সবজি উৎপাদনশীলতা উন্নয়ন ত্বরান্বিতকরণ’ (এভিপিআই) প্রকল্পের আওতায় নারীদের বিভিন্নভাবে প্রশিক্ষণ দেওয়া হচ্ছে। প্রকল্পের ফিল্ড মনিটরিং অফিসার কৃষিবিদ এ এম জাহাঙ্গীর হোসেন জানান, কৃষাণীদের আর্থ-সামাজিক, পারিবারিক উন্নতির লক্ষ্যে মাটির গভীরে গুটি সার প্রয়োগ প্রযুক্তি গ্রহণ এবং ব্যবহারের ওপর গুরুত্বারোপ করা হচ্ছে। এতে উন্নতমানের বীজ, সুষম সার ও ভালো সেচ ব্যবস্থাপনার বিচক্ষণ প্রয়োগ ও ব্যবহার বৃদ্ধি পাচ্ছে। তিনি আরও জানান, ভোলায় এ পর্যন্ত ৩৬টি গ্রামে ৪ হাজার ৫৬৩ জন কৃষাণীকে প্রশিক্ষণ প্রদানের পাশাপাশি ২ হাজার ৪৫০ জন প্রশিক্ষণপ্রাপ্ত পুরনো কৃষাণীকে নিয়ে উদ্বুদ্ধকরণ সভা, মাঠ প্রদর্শনী, কর্মশালা ও সেমিনারের আয়োজন করা হয়েছে। বোরহানউদ্দিন উপজেলা কৃষি কর্মকর্তা ওমর ফারুক বলেন, এভিপিআই প্রকল্পের মাধ্যমে কৃষাণীদের প্রশিক্ষণের ফলে সবজি ও ফলমূল চাষে গুটি সারের ব্যবহার প্রতিনিয়ত বৃদ্ধি পাচ্ছে। এতে সারের সাশ্রয় হচ্ছে এবং কৃষাণীরা অধিক ফলন পাচ্ছেন। চরফ্যাশন উপজেলার কৃষি অফিসার কৃষিবিদ মনতোষ শিকদার বলেন, সবজি চাষে গুটি সার ব্যবহারের পাশাপাশি তরমুজে ও ভোলার অর্থকরী ফসল সুপারি, নারিকেল গাছে এর ব্যবহার করা হচ্ছে। এর ফলে বেশি ফলন দেওয়ার পাশাপাশি গাছগুলো দীর্ঘদিন বেঁচে থাকবে। প্রকল্পের মাধ্যমে কৃষাণীরা সবজি ও ফলমূল চাষের উন্নত জ্ঞানের পাশাপাশি বাজারজাতকরণের ধারণাও পাচ্ছেন। সূত্র জানায়, জেলার ৩৬টি গ্রামের ৪ হাজার ৫০০ নারী এখন সবজি ও ফলমূল চাষের সঙ্গে সম্পৃক্ত। পাশাপাশি ২ হাজার ৪৫০ জন প্রশিক্ষিত নারী অন্য নারীদের সবজি ও ফলমূল চাষে উদ্বুদ্ধকরণের লক্ষ্যে সভা-সমাবেশসহ বিভিন্ন কর্মসূচি বাস্তবায়ন করছেন। এতে দিন দিন চাষাবাদে নারীর সম্পৃক্ততা বৃদ্ধি পাচ্ছে।"
"শিক্ষা, রেল ও বিদ্যুৎ খাতে যুক্তরাজ্যের ব্যক্তি খাতের উদ্যোক্তাদের বিনিয়োগে এগিয়ে আসার আহ্বান জানিয়েছেন পরিকল্পনামন্ত্রী আ হ ম মুস্তফা কামাল। গতকাল ব্রিটিশ সরকারের বাণিজ্যসংক্রান্ত একটি প্রতিনিধি দল পরিকল্পনামন্ত্রীর সঙ্গে তাঁর দফতরে সাক্ষাৎ করতে এলে তিনি ট্রেড কমিশনারকে এ আহ্বান জানান। পরিকল্পনামন্ত্রী এ সময় যুক্তরাজ্যের বাণিজ্যবিষয়ক প্রতিনিধি দলের সামনে বাংলাদেশের বিনিয়োগ পরিস্থিতির বিভিন্ন দিক তুলে ধরেন। প্রতিনিধি দলের নেতৃত্ব দেন যুক্তরাজ্যের দক্ষিণ এশিয়াবিষয়ক ট্রেড কমিশনার ক্রিসপিন সিমন। এ সময় বাংলাদেশে নিযুক্ত যুক্তরাজ্যের হাইকমিশনার অ্যালিসন ব্লেক উপস্থিত ছিলেন। মন্ত্রী বলেন, বাংলাদেশে এখন জনমিতিক লভ্যাংশ (ডেমোগ্রাফিক ডিভিডেন্ট) সময় চলছে, যা ২০৬১ সাল পর্যন্ত থাকবে। দক্ষ জনবল হিসেবে গড়ে তুলতে দেশের তরুণ-তরুণীদের বিভিন্ন ট্রেডকোর্সের প্রশিক্ষণ দেওয়া হচ্ছে। সরকার ১০০টি বিশেষ অর্থনৈতিক অঞ্চল স্থাপন করছে। বিনিয়োগ সহজতর ও ব্যবসাবান্ধব পরিবেশ তৈরিতে বর্তমান সরকার কাজ করে যাচ্ছে। এ সময় ক্রিসপিন সিমন বাংলাদেশ ও যুক্তরাজ্যের দীর্ঘদিনের বাণিজ্য সম্পর্ক তুলে ধরেন এবং বাংলাদেশের ব্যক্তি খাতের ভূয়সী প্রশংসা করেন। সরকারের বাণিজ্যনীতি ও বিদেশি বিনিয়োগ আকর্ষণে গৃহীত পরিকল্পনারও তিনি প্রশংসা করেন। নিয়মিত ৭ শতাংশের ওপর প্রবৃদ্ধি অর্জন করায় পরিকল্পনামন্ত্রীকে তিনি অভিনন্দনও জানান। এ সময় পরিকল্পনামন্ত্রী যুক্তরাজ্যের ব্যক্তি খাতের ব্যবসায়ী প্রতিনিধি দলকে বাংলাদেশ সফরের আমন্ত্রণ জানান। তার এ আমন্ত্রণের পরিপ্রেক্ষিতে ট্রেড কমিশনার পরিকল্পনামন্ত্রীকে আশ্বস্ত করে বলেন, তিনি ফিরে গিয়ে যুক্তরাজ্যের ব্যক্তি খাতকে বাংলাদেশে বিনিয়োগের কথা জানাবেন। শিক্ষা, রেলওয়ে ও বিদ্যুৎ খাতে বিশেষ করে সোলার পাওয়ারে বিনিয়োগের ক্ষেত্রে বাংলাদেশকে সহযোগিতার আশ্বাস দেন তিনি।"
"‘আমাকে আমার পরিবার বলে সাবধানে চলতে। আমি সাবধানে চলে কী করব। আমাকে নিয়ে যাবে, আমাকে নিয়ে যেতে দিন, গুম করে দিন। তাহলে আমি আমার বাবাকে দেখতে পাব। আমি কেমন সন্তান যে, আমার বাবাকে পাঁচ বছর ধরে দেখতে পাই না, বাবা ছাড়া আমার কিছু ভালো লাগে না। আমার বাবাকে ফিরিয়ে দিন।’ কথাগুলো বলছিল পাঁচ বছর আগে ‘গুম’ হয়ে যাওয়া সাজেদুল ইসলাম সুমনের মেয়ে আফসানা ইসলাম রাইদা। সে যখন কাঁদতে কাঁদতে কথাগুলো বলছিল তখন ভিজে যাচ্ছিল সভায় উপস্থিত সবার হৃদয়। জাতীয় প্রেস ক্লাবের কনফারেন্স লাউঞ্জে গতকাল ‘গুম হওয়ার পাঁচ বছর শেষ, আর অপেক্ষা কত দিন?’ শীর্ষক এক আলোচনা সভায় এই আহাজারি ব্যক্ত করে রাইদা। ‘মায়ের ডাক’ নামের একটি সংগঠন এ সভার আয়োজন করে। পাঁচ বছর আগে গুমের শিকার সুমনের মা হাজেরা বেগমের সভাপতিত্বে সভায় উপস্থিত ছিলেন নাগরিক ঐক্যের আহ্বায়ক মাহমুদুর রহমান মান্না, ঢাকা বিশ্ববিদ্যালয়ের আইন বিভাগের অধ্যাপক ড. আসিফ নজরুল, বাসদের সাধারণ সম্পাদক খালেকুজ্জামান, গণসংহতি আন্দোলনের প্রধান সমন্বয়কারী জোনায়েদ সাকি, বিএনপি নেতা তাবিথ আউয়াল, জাতীয় মুক্তি কাউন্সিলের ফয়জুল হাকিম লালা, মানবাধিকার সংগঠন অধিকারের পরিচালক নাসির উদ্দিন এলএম প্রমুখ। ২০১৩ সালে গুম হওয়া স্বজনদের নিয়ে এ আলোচনা সভায় লিখিত বক্তব্য পাঠ করেন নিখোঁজ সুমনের বড় বোন মারুফা ইসলাম ফেরদৌসী। এতে গুম হওয়াদের স্বজনরা বক্তব্য দেন। লিখিত বক্তব্যে বলা হয়, দেখতে দেখতে পাঁচটি বছর শেষ হয়ে গেছে। সামনে চলে এলো একাদশ জাতীয় সংসদ নির্বাচন। ‘মায়ের ডাকের’ পক্ষ থেকে সব রাজনৈতিক দলের প্রতি আমাদের একটি দাবি, দলীয় ইশতেহারে গুম হওয়ার বিষয়ে স্পষ্ট বক্তব্য থাকতে হবে। মারুফা আরও বলেন, গত পাঁচ বছরে গুম হওয়া কেউ ফিরে আসেনি। কিন্তু গুম হওয়া পরিবারের অনেকেই কাঁদতে কাঁদতে না-ফেরার দেশে চলে গেছেন। মুন্নুর বাবা এই প্রেস ক্লাবে এসে সন্তানের ফিরে আসার দাবি জানিয়েছিলেন। এখন তিনি চিরদিনের জন্য আমাদের ছেড়ে চলে গেছেন। পারভেজ হোসেনের বাবা ও শ্বশুর না-ফেরার দেশে চলে গেছেন। তার মেয়ে হৃদি এখন কাউকে দাদু-নানু ডাকতে পারে না। সাইফুর রহমান সজীবের মা রেণু মারা গেছেন। ঝন্টুর বাবাও মৃত্যুবরণ করেছেন। গত বছর ‘মায়ের ডাক’ আয়োজিত এমনই এক আলোচনা সভায় যুবদল নেতা পারভেজ হোসেনের চার বছর বয়সী মেয়ে হৃদি কান্নাজড়িত কণ্ঠে বক্তব্য দিয়ে হৃদয়বিদারক পরিবেশ সৃষ্টি করেছিল। এবারের আলোচনাতেও কথা বলেছে হৃদি। এবার রাইদা বলছিল, ‘কত দিন বাবাকে দেখি না। বাবার আদর পাই না। আমার বাবাকে ফিরিয়ে দিন। আমি বাবার সঙ্গে স্কুলে যেতে চাই। বাবার সঙ্গে খেলতে চাই।’ কান্নাজড়িত কণ্ঠে বলছিল রাইদা। মারুফের বোন রত্না বলেন, ‘পাঁচ বছর হয়ে গেল আমার ভাইকে দেখতে পাই না। আমাদের কোনো কিছু চাওয়ার নেই, শুধু আমার ভাইকে ফেরত চাই।’ গুম হওয়া আবদুল কাদের মিয়া মাসুমের মা আয়শা আলী বলেন, ‘পাঁচ বছর ধরে সরকারের কাছে একটাই দাবি জানাচ্ছি, আমার সন্তানকে ফিরিয়ে দিন। প্রধানমন্ত্রীও তো স্বজনহারা। তিনি কি স্বজন হারানোর ব্যথা বোঝেন না? আমি চাই আগামী ভোটের আগেই আমার সন্তানকে আমার কোলে ফিরিয়ে দিন।’"
"সৌদি সাংবাদিক জামাল খাশোগি হত্যার তদন্ত নিয়ে মার্কিন সিনেটে ব্রিফিং করার কথা গোয়েন্দা সংস্থা সিআইএ প্রধান গিনা হাসপেলের। মার্কিন স্থানীয় সময় গতকালই এই ব্রিফ করার কথা। গত সপ্তাহে পররাষ্ট্রমন্ত্রী মাইক পম্পেও এবং প্রতিরক্ষামন্ত্রী জেমস ম্যাটিস এ হত্যাকাণ্ড নিয়ে সিনেটে বক্তব্য রাখেন। তারা সিনেটরদের বলেন, খাশোগি হত্যায় সৌদি আরবের ক্রাউন প্রিন্স জড়িত থাকার সরাসরি কোনো প্রমাণ নেই। তবে সিআইএ এর আগে বলছে, ওই হত্যা ঘটেছে ক্রাউন প্রিন্সের নির্দেশে। এ বিষয়ে সিআইএর হাতে প্রমাণ আছে। এখন সিআইএ প্রধান কী বক্তব্য দেন তাই দেখার বিষয়। এএফপি"
"খুলনায় ইভিএম (ইলেকট্রনিক ভোটিং মেশিন) ব্যবহার নিয়ে বরাবরই আপত্তি ছিল বিএনপির। এমনকি ইভিএম মেলা বর্জন ও দলের পক্ষ থেকে ইভিএম বন্ধে স্মারকলিপি দেওয়া হয়েছে। কিন্তু নির্বাচন কমিশন খুলনা-২ আসনে ইভিএমের প্রস্তুতি নেওয়ায় হঠাৎ করেই ইতিবাচক মনোভাব দেখিয়েছে বিএনপি।দলের নেতারা বলছেন, ‘ইভিএম চাই না’— এই কথা বলে প্রস্তুতি কাজের বাইরে থাকতে চাই না। এ ব্যাপারে খুলনায় ১১ সদস্যের কমিটি গঠন করেছে বিএনপি। তারা প্রশিক্ষণের পাশাপাশি জনগণকে উদ্বুুদ্ধ করবে।জানা যায়, খুলনা-২ আসনের ১৫৭টি ভোট কেন্দ্রের সব কটিতে ইভিএমের মাধ্যমে ভোটগ্রহণ করা হবে। এখানে মোট ভোটার ২ লাখ ৯৪ হাজার ৬২ জন। এর মধ্যে পুরুষ ভোটার ১ লাখ ৪৬ হাজার ৬৮৯ জন এবং মহিলা ১ লাখ ৪৭ হাজার ৩৭৩ জন। মোট ভোটকক্ষ রয়েছে ৬৫৩টি। আঞ্চলিক নির্বাচন কার্যালয় ইতিমধ্যে ইভিএমের প্রস্তুতি শুরু করেছে। আগামী ১৫ ডিসেম্বরের পর ভোট গ্রহণ কর্মকর্তাদের দেওয়া হবে প্রশিক্ষণ। মহানগর বিএনপি সভাপতি ও খুলনা-২ আসনের সংসদ সদস্য প্রার্থী নজরুল ইসলাম মঞ্জু বলেন, বিএনপি ইভিএমের মাধ্যমে জনগণকে উদ্বুদ্ধকরণ এবং প্রশিক্ষণ কর্মসূচি গ্রহণ করেছে। এ লক্ষ্যে গঠিত কমিটি পাড়া-মহল্লায় ভোটারদেল ভোট প্রদানে উদ্বুদ্ধ করবে। সিনেমা স্লাইড (প্রজেক্টর) নিয়ে ভোট দেওয়ার পদ্ধতি দেখানো হবে।এ ছাড়া পোলিং এজেন্ট, ওয়ার্ড ও থানা পর্যায়ে নির্বাচন পরিচালনা কমিটিকে প্রশিক্ষণ দেওয়া হবে। এসব কাজে নির্বাচন কমিশনের সহায়তা চেয়েছে দলটি। এদিকে ইভিএম নিয়ে বিএনপির নতুন অবস্থানকে স্বাগত জানিয়েছে খুলনা আওয়ামী লীগ। নগর আওয়ামী লীগ সভাপতি ও সিটি করপোরেশনের মেয়র তালুকদার আবদুল খালেক বলেন, ‘তারা (বিএনপি) এই বিষয়ে সমর্থন দিয়েছে, এটা ভালো দিক। দেশ তো পিছিয়ে থাকবে না। সারা বিশ্বে ইভিএম সিস্টেম আছে, বাংলাদেশেও হবে।’খুলনা-২ আসনে আওয়ামী লীগ প্রার্থী বঙ্গবন্ধুর ভ্রাতুষ্পুত্র শেখ সালাহ উদ্দিন জুয়েল বলেন, ইভিএম নিয়ে আমাদের কোনো আপত্তি নেই। নির্বাচন কমিশন যেটা করবে সেটাই মেনে নেব।খুলনা জেলা প্রশাসক ও রিটার্নিং কর্মকর্তা মোহাম্মদ হেলাল হোসেন বলেন, নির্বাচন কমিশনের সিদ্ধান্ত মতে খুলনা-২ আসনে ইভিএমে ভোট গ্রহণ করা হবে। ভোট গ্রহণ কর্মকর্তাদের প্রশিক্ষণ, ইভিএম নিয়ে ভোটারদের মধ্যে সচেতনতাসহ প্রয়োজনীয় প্রস্তুতি নেওয়া হচ্ছে। আশা করি স্বচ্ছ ও সুষ্ঠুভাবে ইভিএমের মাধ্যমে ভোট গ্রহণ করা হবে।"
"নারায়ণগঞ্জে পুলিশ সুপার পদে গতকাল যোগ দিয়েছেন মোহাম্মদ হারুন অর রশিদ। তার আগে পুলিশ সুপার ছিলেন আনিসুর রহমান। বিএনপি নেতৃত্বাধীন ২০ দলীয় জোট আপত্তি জানানোয় নির্বাচন কমিশন গত ২৭ নভেম্বর তাকে প্রত্যাহার করে। নতুন এসপি বিকালে তার অফিসের সম্মেলন কক্ষে সাংবাদিকদের সঙ্গে মতবিনিময় করেন। তিনি বলেন, তিনি নির্বাচন কমিশনের অধীনে রয়েছেন। কমিশন যে দায়িত্ব দেবে তাই পালন করবেন। নির্বাচনে লেভেল প্লেইং ফিল্ড আছে কিনা প্রশ্নের জবাবে তিনি বলেন, এখন পর্যন্ত আছে। যদি কোনো অভিযোগ পাওয়া যায় প্রতিকারের উদ্যোগ নেবেন। তাছাড়া রিটার্নিং অফিসার যেভাবে বলবেন সেভাবে ব্যবস্থা নেওয়া হবে।"
"বাংলাদেশ ব্যাংকের রিজার্ভের অর্থ চুরির ঘটনায় যে মামলা হয়েছিল, সেই মামলায় পুলিশের (সিআইডি) তদন্ত প্রতিবেদন দাখিল না করায় আগামী ৯ জানুয়ারি পরবর্তী তারিখ ধার্য করেছে আদালত।গতকাল মামলার তদন্ত প্রতিবেদন দাখিলের দিন ধার্য ছিল। কিন্তু এদিন পুলিশ প্রতিবেদন দাখিল না করায় ঢাকার মহানগর হাকিম সাদবীর ইয়াছির আহসান চৌধুরী নতুন এ তারিখ ধার্য করেন। ২০১৬ সালের ৫ ফেব্রুয়ারি যুক্তরাষ্ট্রের ফেডারেল রিজার্ভ ব্যাংক থেকে জালিয়াতি করে সুইফট কোডের মাধ্যমে বাংলাদেশ ব্যাংকের ৮ কোটি ১০ লাখ ডলার চুরি হয়ে যায়। ওই ঘটনায় ২০১৬ সালের ১৫ মার্চ বাংলাদেশ ব্যাংকের অ্যাকাউন্টস অ্যান্ড বাজেটিং ডিপার্টমেন্টের উপপরিচালক জোবায়ের বিন হুদা অজ্ঞাতনামাদের আসামি করে একটি মামলা করেন। মতিঝিল থানায় মানি লন্ডারিং প্রতিরোধ আইন-২০১২ (সংশোধনী-২০১৫)-এর চারসহ তথ্য ও প্রযুক্তি আইন-২০০৬ এর ৫৪ ধারায় ও ৩৭৯ ধারায় ওই মামলা দায়ের করা হয়।"
"বহিরাগতদের মারধরের শিকার হয়েছেন বেগম রোকেয়া বিশ্ববিদ্যালয়ের ছয় শিক্ষার্থী। আহতদের রংপুর মেডিকেল কলেজ হাসপাতালে ভর্তি করা হয়েছে। সোমবার সন্ধ্যায় বিশ্ববিদ্যালয় সংলগ্ন পার্কমোড়ে এ ঘটনা ঘটে। জানা যায়, বিশ্ববিদ্যালয় সংলগ্ন পার্কমোড়ে ভর্তিচ্ছু শিক্ষার্থীদের কাছ থেকে তথ্যবুথের নামে ব্যাগ ও মোবাইল রাখার জন্য টাকা নিচ্ছিল দোকানদার জাকির। এর প্রতিবাদ জানায় বিশ্ববিদ্যালয়ের সাধারণ শিক্ষার্থীরা। এক পর্যায়ে ওই দোকানদারের সঙ্গে কথাকাটাকাটি ও সংঘর্ষের ঘটনা ঘটে। এতে আশিকুর নাহার টুকটুকি, কাওছার হাবীব অভি, আশিকুর রহমান বাঁধন, আশরাফুল ইসলাম পাভেল ও শুভ হক আহত হন। আহতদের উদ্ধার করে রংপুর মেডিকেল কলেজ হাসপাতালে ভর্তি করা হয়েছে।"
"মাগুরা সদরসহ চারটি উপজেলায় পাঁচটি পত্রিকার (এজেন্ট) দোকানে বাংলাদেশ প্রতিদিন প্রায় দেড় হাজার কপি বিক্রি হয়। মাগুরা শহরে দুটি পত্রিকার (এজেন্ট) দোকান আছে। একটির নাম বুক সাপ্লাই, এটি শহরের সৈয়দ আতর আলী রোডে অবস্থিত, মালিকের নাম খান শরাফত হোসেন। আর একটির নাম রঞ্জন লাইব্রেরি, শহরের এম আর রোডে অবস্থিত, মালিকের নাম ঝন্টু ঘোষ। মাগুরা বুক সাপ্লাইতে বাংলাদেশ প্রতিদিন চলে ২৭০ কপি। রঞ্জন লাইব্রেরিতে ২০০ কপি বিক্রি হয়। শালিখা উপজেলায় লক্ষণ চন্দ্র মণ্ডল বাংলাদেশ প্রতিদিন বিক্রি করেন ৪০০ কপি। মহম্মদপুরে পলাশ এন্টারপ্রাইজ বাংলাদেশ প্রতিদিন বিক্রি করে ১৬৫ কপি। শ্রীপুরের এজেন্ট এম আর জিন্নাহ বাংলাদেশ প্রতিদিন বিক্রি করেন ৩৮০ কপি। অধিকাংশ দোকানেই বিক্রির বিচারে বাংলাদেশ প্রতিদিনের পরেই থাকে প্রথম আলো। এজেন্ট খান শরাফত হোসেন জানান, বাংলাদেশ প্রতিদিনের পাতা কম হলেও গুরুত্বপূর্ণ সব খবরই সংক্ষিপ্ত আকারে ছাপার কারণে পাঠক অল্প সময়ে পড়তে পারেন। যে কারণে পাঠকের কাছে বাংলাদেশ প্রতিদিনের চাহিদাই সবচেয়ে বেশি। এ কাগজটি হকারদের কাছে সকাল ১১টার মধ্যেই শেষ হয়ে যায়। দোকানে কোনো কাগজ থাকলে তা দুপুরের মধ্যে শেষ হয়ে যায়। সব পত্রিকাই অবিক্রীত কপি ফেরত নেয়। শুধু বাংলাদেশ প্রতিদিন ফেরত নেয় না, কারণ তার দরকারও হয় না।"
"রংপুর সিটি করপোরেশনের বস্তি উন্নয়ন শাখার প্রজেক্ট অফিসারকে লাঞ্ছিত করার প্রতিবাদে পাঁচ ঘণ্টার কর্মবিরতি পালন করেছেন সিটির কর্মকর্তা ও কর্মচারীরা। গতকাল দুপুরে নগর ভবনে ১১নং ওয়ার্ড কাউন্সিলর জয়নাল আবেদীন লুথুর হাতে লাঞ্ছিত হন বস্তি উন্নয়ন শাখার প্রজেক্ট অফিসার সেলিম মিয়া। এ ঘটনায় সুষ্ঠু তদন্তসহ বিচারের দাবিতে বিক্ষুব্ধ কর্মকর্তা-কর্মচারীরা কর্মবিরত পালন করেন।জানা গেছে, মঙ্গলবার দুপুর বারোটার সময় বস্তি উন্নয়ন শাখায় কমিউনিটি অর্গানাইজার পদে জনবল নিয়োগ প্রসঙ্গে কথা বলার জন্য সেলিম মিয়াকে নিজ কক্ষে ডেকে নেন কাউন্সিলর জয়নাল আবেদীন লুথু।তার ব্যক্তিগত লোককে নিয়োগ নিয়ে দেওয়ার ব্যাপারে অনীহা দেখালে উত্তেজিত হয়ে ওই কর্মকর্তাকে লাঞ্ছিত করেন কাউন্সিলর। এ সময় অন্য কর্মচারীরা বাধা দিলে তাদের হুমকি ধমকি দিয়ে কক্ষ থেকে বেরিয়ে যান। এ ঘটনায় সিটির কর্মকর্তা-কর্মচারীরা তত্ত্বাবধায়ক প্রকৌশলী এমদাদ হোসেনের কক্ষে আলোচনা করে কর্মবিরতির ঘোষণা দেন। এ সময় তত্ত্বাবধায়ক প্রকৌশলী এমদাদ হোসেন, প্রকৌশলী আজম আলী, কর শাখার প্রধান সাইফুল ইসলামসহ রসিকের বিভিন্ন বিভাগের কর্মকর্তারা উপস্থিত ছিলেন। এদিকে আককের মধ্যে ঘটনার সুষ্ঠু তদন্ত ও অভিযুক্ত কাউন্সিলরের ব্যাপারে পদক্ষেপ না নেওয়া হলে নতুন কর্মসূচি ঘোষণা দেওয়ার হুঁশিয়ারি দেন কর্মকর্তা-কর্মচারীরা। এ ব্যাপারে কাউন্সিলর জয়নাল আবেদীন লুথুর সঙ্গে কথা বলার জন্য মুঠোফোনে তাকে পাওয়া যায়নি।"
"মডেল-অভিনেত্রী সুজানা জাফর। বহু বছর ধরেই মিডিয়ায় রয়েছেন। তবে দীর্ঘদিনের বিরতি শেষে তিনি নতুন চমক নিয়ে দর্শকদের সামনে হাজির হচ্ছেন। বালামের  একটি গানের মডেল হিসেবে তিনি দর্শকদের মুগ্ধ করতে আসছেন। গানের শিরোনাম ‘হঠাৎ’।  সুজানা বলেন, ‘তিন দিন ধরে কক্সবাজারের বিভিন্ন লোকেশনে ভিডিওর শুটিং হয়। আমাকে চঞ্চল প্রকৃতির স্বভাবের মেয়ের চরিত্রে দেখা যাবে। আমি তো এই গানের কারণে চুলের স্টাইলও বদলে ফেলেছি। শুটিং করতে গিয়ে দুর্ঘটনার শিকার হয়েছি। তবে সব কষ্ট বাদ দিলে কাজটি অনেক ইনজয় করেছি। অনেকদিন পর ভালো একটি কাজ উপহার দিতে পারব বলে আশা রাখছি।’ অদিতের তত্ত্বাবধানে ভিডিও পরিচালনা করেন পরাগ ও ভাস্কর। কথা লিখেছেন তাহসান।"
"রেলওয়ের নিরাপত্তা ও সেবা সপ্তাহ ঘিরে ট্রেন দুর্ঘটনা রোধসহ ৩৫ নির্দেশনা নিয়ে মাঠে নেমেছে রেলওয়ে প্রশাসন। গতকাল শুরু হওয়া রেলওয়ে সপ্তাহে ব্যাপক কর্মসূচি পালন করেছে স্ব স্ব অঞ্চলের দায়িত্বশীলরা। রেল কর্মচারীদের দক্ষতা ও সচেতনতা বৃদ্ধি, নিরাপদ ট্রেন পরিচালনা, দুর্ঘটনা প্রতিরোধ ও যাত্রীসেবার মানোন্নয়নে রেল প্রশাসনের কর্মকর্তারা মাঠে কাজ করছেন। পূর্বাঞ্চল রেলওয়ের প্রধান বাণিজ্য কর্মকর্তা (সিসিএম) সরদার শাহাদাত আলী বলেন, রেলওয়ে সেবা সপ্তাহ শুরু হয়েছে। এ উপলক্ষে গতকাল সকালে চট্টগ্রাম থেকে ছেড়ে যাওয়া সুবর্ণা ট্রেনে যাত্রীদের সেবার বিষয় নিয়ে দায়িত্বশীল কর্মকর্তারা সংশ্লিষ্টদের সঙ্গে কথা বলেছেন। একই সঙ্গে ঢাকা থেকে ছেড়ে যাওয়া বিভিন্ন ট্রেনের যাত্রীদেরও খোঁজ-খবর নেওয়া হয়েছে। রেলের উন্নয়নে সরকারের ব্যাপক পরিকল্পনা বাস্তবায়ন হচ্ছে। রেলের ভাবমূর্তি অক্ষুণ্ন্ন রাখতে রেলওয়ে নিরাপত্তা ও সেবা সপ্তাহে ৩৫টি সিদ্ধান্ত বাস্তবায়ন হবে বলে জানান তিনি।বকুল নামের সুবর্ণা ট্রেনের এক যাত্রী বলেন, সেবা সপ্তাহে ট্রেনের সুন্দর পরিবেশ দেখে খুবই ভালো লেগেছে। রেল প্রশাসনের কর্মকর্তা-কর্মচারীরা যাত্রীসেবার মান কেমন হচ্ছে, নিরাপত্তাসহ কোনো অসুবিধা হচ্ছে কিনা, তা খোঁজখবর নিচ্ছে। রেলওয়ে সূত্রে জানা গেছে, রেলওয়েতে নিরাপত্তা ও সেবা সপ্তাহ পালনকালীন সংশ্লিষ্ট বিভাগীয় প্রধান ও অন্যান্য কর্মকর্তারা দায়িত্ব পালন করবেন। এতে নিরাপত্তার বিষয়ে ১৬ এবং সেবার মানোন্নয়নে ১৯ বিষয় নিয়ে কাজ চলছে।এগুলো হচ্ছে নিরাপত্তায় ১. অপারেটিং স্টাফদের দক্ষতা ও যোগ্যতা যাচাইকরণ ২. ট্রেন পরিচালনা সম্পর্কিত রেজিস্ট্রার, টিএসআর ও ওপিটি যথাযথভাবে রক্ষণাবেক্ষণ নিশ্চিতকরণ ৩, লাইন ক্লিয়ার আদান-প্রদানের নিয়মাবলি ৪. ট্রেনের সময়ানুবর্তিতা নিশ্চিতকরণ ৫. রেলওয়ে যাত্রীসেবার মানোন্নয়ন ৬. যাত্রী, মালামাল ও রেলওয়ে সম্পদের নিরাপত্তা নিশ্চিতকরণ ৭. প্লাটফরম, স্টেশন এলাকা এবং যাত্রীবাহী কোচগুলোর পরিষ্কার-পরিচ্ছন্নতা, পানি ও বাতির ব্যবস্থা, বিনা টিকিটে ট্রেন ভ্রমণ প্রতিরোধকরত আয় বৃদ্ধির ব্যবস্থাকরণ ৮. রেলওয়ের খাবার গাড়ির পরিবেশিত খাবারের মান নিশ্চিতকরণ ৯. নিরাপত্তা সংক্রান্ত যাবতীয় বিধিবিধানগুলোর যথাযথ প্রয়োগ এবং স্টেশন, ইয়ার্ড, লেভেল ক্রসিং গেটসমূহে নিরাপত্তা সরঞ্জামাদি যেমন-পটকা, হাতবাতি, হ্যান্ড সিগন্যাল, প্লাগ, ক্ল্যাম্প, বালতি, শাবল, খুরপি ইত্যাদি মজুদ ও সংরক্ষণ নিশ্চিতকরণ ১০. ট্রাক ও ব্রিজের সুষ্ঠু সংরক্ষণ এবং নিরাপদ ও নির্বিঘ্নে ট্রেন চলাচলের উপযুক্ততা যাচাই। ট্র্যাক ও ব্রিজের সুষ্ঠু সংরক্ষণ নিশ্চিতকরণ ১১. ব্লক যন্ত্রসমূহ, টিসি ফোন, এসটিএস, পিএ সিস্টেম ইত্যাদির কার্যকারিতা, বিভিন্ন ওপিটির সুষ্ঠু ব্যবহার, সংকেতের ব্যবহার ও বিকলতা ইত্যাদি পর্যবেক্ষণ ও কার্যকরভাবে সংরক্ষণ ১২. ইঞ্জিন, ক্যারেজ ও ওয়াগন ইত্যাদির সুষ্ঠু রক্ষণাবেক্ষণ ও নিরাপদ চলাচলের নিশ্চয়তা বিধান, সব ট্রেনের হোস পাইপ, কাপলিং হুক ইত্যাদির পর্যবেক্ষণ ও যথার্থতা নিশ্চিতকরণ ১৩. রিলিফ ট্রেনের অবস্থা, কর্মক্ষমতা, দ্রুত গন্তব্যে পৌঁছার সক্ষমতা ১৪. ট্রেন দুর্ঘটনা প্রতিরোধে কার্যকর ব্যবস্থা নিশ্চিতকরণ ১৫. রেল পরিচালনা সম্পর্কিত যাবতীয় নিয়মাবলি কঠোরভাবে পরিপালন নিশ্চিতকরণ ও ১৬. থ্রো ট্রেন পাসের ক্ষেত্রে নিয়মাবলি সঠিকভাবে পালিত হচ্ছে কিনা তা নিশ্চিতকরণ।সেবা সংক্রান্ত বিষয়ের মধ্যে রয়েছে ১. স্টেশনের সংযোগ সড়ক পরিষ্কার-পরিচ্ছন্ন রাখা ২. স্টেশনের সময়সূচি ও ভাড়ার তালিকা আপডেট করা ৩. প্লাটফরম ও ওভারব্রিজ পরিষ্কার-পরিচ্ছন্ন রাখা ৪. প্যাসেঞ্জার লাউঞ্জ, ওয়েটিং রুম, রিটার্নিং রুম ও টয়লেট পরিষ্কার-পরিচ্ছন্ন রাখা ৫. চলন্ত ট্রেনে পানি ও বিদ্যুৎ সরবরাহ নিশ্চিতকরণ ৬. যাত্রী অভিযোগের তাত্ক্ষণিক ব্যবস্থা গ্রহণ ৭. যাত্রীদের প্রতি সৌজন্যমূলক আচরণ প্রদর্শন ৮. সব কর্মচারীর কর্মস্থলে সঠিক সময়ে উপস্থিতি নিশ্চিতকরণ ৯. বড় স্টেশনগুলোতে অনুসন্ধান ও পালিক এড্রস সিস্টেম সচল ও পরিষ্কার পরিচ্ছন্ন রাখা ১০. স্টেশনে প্রতারক, টিকিট কালোবাজারি ও অন্যান্য অব্যবস্থাপনা দূরীকরণ ১১, স্টেশন ও ট্রেনে রক্ষিত ফাস্ট এইড বক্স সংরক্ষণ নিশ্চিত করা ১২. ভেন্ডিং শপ, ক্যাটারিং সার্ভিস পরিবেশিত খাদ্যের মান বজায় রাখা ১৩. ট্রেনগুলোর সময়ানুবর্তিতা নিশ্চিত করা ১৪. এটেনডেন্টদের পোশাক-পরিচ্ছদ, আতিথেয়তার মান ও গাড়ির ভিতর পরিষ্কার-পরিচ্ছন্ন রাখা ১৫. রাত্রিকালীন যাত্রীদের নিরাপত্তা রক্ষায় রেল পুলিশের তৎপরতা বৃদ্ধি করা। ১৬. স্টেশনে অপেক্ষমাণ মহিলা ও শিশু যাত্রীদের নিরাপত্তার ব্যাপারে স্টেশনে কর্তব্যরত কর্মচারীদের সচেতনতা, বড় স্টেশনে অসুস্থ ও প্রতিবন্ধী যাত্রীদের সাহায্যার্থে সিঁড়ি ও হুইল চেয়ারের ব্যবস্থা করা। ১৭. মালামাল বুকিংয়ে কর্মচারীদের তৎপরতা বৃদ্ধি করা। ১৮. ইনওয়ার্ড ও আউট ওয়ার্ড বুক করা মালামালে নিরাপত্তা নিশ্চিত করা ও ১৯. যাত্রীদের নিরাপত্তা সম্পর্কিত প্রয়োজনীয় ব্যবস্থাদি গ্রহণ করা।"
"সিলেট-৬ আসনের বর্তমান এমপি আওয়ামী লীগের প্রেসিডিয়াম সদস্য নুরুল ইসলাম নাহিদ। তিনি সরকারের শিক্ষামন্ত্রীর দায়িত্ব পালন করছেন। এবারও তিনি একই আসন থেকে আওয়ামী লীগের প্রার্থী হিসেবে নির্বাচনে লড়ছেন। শিক্ষামন্ত্রী নির্বাচন কমিশনে যে হলফনামা জমা দিয়েছেন, তাতে দেখা গেছে, গেল পাঁচ বছরে তার অস্থাবর সম্পদ অর্ধ কোটি টাকারও বেশি বেড়েছে। হলফনামায় নাহিদ উল্লেখ করেছেন, তার অস্থাবর সম্পদ রয়েছে ১ কোটি ৫৮ লাখ ১৬ হাজার ৯ টাকার। ২০১৪ সালে অনুষ্ঠিত দশম জাতীয় সংসদ নির্বাচনের আগে নাহিদের অস্থাবর সম্পদ ছিল ৯৮ লাখ ৩০ হাজার ৫৫০ টাকার। এ হিসাবে গেল পাঁচ বছরে তার অস্থাবর সম্পদ বেড়েছে ৫৯ লাখ ৮৫ হাজার ৪৫৯ টাকা। আর ২০০৮ সালে অনুষ্ঠিত নবম জাতীয় সংসদ নির্বাচনের আগে যে হলফনামা দিয়েছিলেন নাহিদ, সেখানে তার অস্থাবর সম্পদের পরিমাণ ২১ লাখ ৫৭ হাজার ৯১১ টাকা উল্লেখ করা ছিল। এ হিসাবে ১০ বছরের ব্যবধানে তার অস্থাবর সম্পদের পরিমাণ বেড়েছে ১ কোটি ৩৬ লাখ ৫৮ হাজার ৯৮ টাকা। নুরুল ইসলাম নাহিদের স্থাবর সম্পদের পরিমাণও বেড়েছে। ২০০৮ সালে নবম জাতীয় নির্বাচনে নাহিদ তার স্থাবর সম্পদের তালিকায় যৌথ মালিকানায় থাকা ৫ একর জমি ও ২ একরের বাড়ি দেখিয়েছিলেন। তখন তার নামে ৫ লাখ টাকা মূল্যের অকৃষি জমি ছিল। এরপর ২০১৪ সালে দশম জাতীয় নির্বাচনে নাহিদ স্থাবর সম্পদের পরিমাণ দেখান ৬৯ লাখ ১৮ হাজার টাকা। এবার একাদশ জাতীয় নির্বাচনে তিনি স্থাবর সম্পদ দেখিয়েছেন ৭২ লাখ ৭৮ হাজার ৪৩৮ টাকা। এ হিসাবে গত পাঁচ বছরে তার স্থাবর সম্পদ বেড়েছে ৩ লাখ ৬০ হাজার ৪৩৮ টাকা। নাহিদের স্থাবর ও অস্থাবর সম্পদের পরিমাণ বাড়লেও আয় কমেছে।গত জাতীয় নির্বাচনে নাহিদ তার বার্ষিক আয় দেখিয়েছিলেন ১৭ লাখ ৭২ হাজার টাকা। এবার তিনি আয় দেখিয়েছেন ১৬ লাখ ৩০ হাজার টাকা। পাঁচ বছরের ব্যবধানে তার আয় কমেছে ১ লাখ ৪২ হাজার টাকা। গেল নির্বাচনে নাহিদ তার যুক্তরাজ্য প্রবাসী ভাই ডা. নজরুল ইসলামের কাছ থেকে ঋণ নিয়েছিলেন।তবে এবার তিনি কোনো ঋণের তথ্য উল্লেখ করেননি। নুরুল ইসলাম নাহিদের স্ত্রীর অস্থাবর সম্পদও বেড়েছে। ২০০৮ সালে তার স্ত্রীর অস্থাবর সম্পদ ছিল ৬ লাখ ৯ হাজার টাকার আর ২০১৪ সালের নির্বাচনে ৫০ লাখ ১৭ হাজার টাকার। এবার তার স্ত্রীর অস্থাবর সম্পদ দেখিয়েছেন ৫৮ লাখ ১৭ হাজার টাকার। ১০ বছরের ব্যবধানে নাহিদের স্ত্রীর অস্থাবর সম্পদ বেড়েছে ৫২ লাখ ৭ হাজার ৩৮৬ টাকার এবং পাঁচ বছরের ব্যবধানে বেড়েছে ৭ লাখ ৯৯ হাজার ১৮৭ টাকার।"
"চট্টগ্রামে বিএনপির সাত হেভিওয়েট প্রার্থীর মনোনয়ন বাতিল হওয়ায় বিকল্প প্রার্থীদের কদর বাড়ছে। শেষ পর্যন্ত বিকল্পরাই মূল প্রার্থী হিসেবে চূড়ান্ত মনোনয়ন পাওয়ার সম্ভাবনা দেখা দিয়েছে চট্টগ্রামের অন্তত পাঁচটি আসনে। এসব আসনে বিকল্প প্রার্থীদের সঙ্গে বিএনপির তৃণমূল নেতা-কর্মীদের আগে তেমন সম্পর্ক না থাকলেও নির্বাচনী হাওয়া পাল্টে যাওয়ায় সম্পর্কের পালেও লেগেছে ইতিবাচক হাওয়া। ইতিমধ্যে বিকল্প প্রার্থীরা নিজ নিজ দলের তৃণমূল নেতা-কর্মী ও সমর্থকদের সঙ্গে সরাসরি যোগাযোগ শুরু করে দিয়েছেন। পাশাপাশি কেন্দ্রের সঙ্গেও বাড়িয়ে দিয়েছেন যোগাযোগ। কেউ কেউ বিএনপির হাইকমান্ড থেকে সবুজ সংকেতও পেয়ে গেছেন। আর এসব কারণে বিকল্পদের পক্ষে তৃণমূলের সমর্থনও বৃদ্ধি পেতে শুরু করেছে। সংশ্লিষ্ট একাধিক সূত্রে জানা গেছে, রিটার্নিং অফিসারের যাচাই-বাছাইয়ের পর চট্টগ্রামে বিএনপি প্রার্থীদের মধ্যে যাদের প্রার্থিতা বাতিল করা হয়েছে, ত্রুটি সংশোধন শেষে আপিল আবেদনে এদের কারও কারও মনোনয়ন গ্রহণযোগ্যও হতে পারে। তবে অধিকাংশের ক্ষেত্রে ঋণ খেলাপির অভিযোগ থাকায় তাদের মনোনয়ন চূড়ান্তভাবে বাতিল বলে মনে করা হচ্ছে। খোঁজ নিয়ে জানা গেছে, চট্টগ্রাম-৮ আসনে সাবেক পররাষ্ট্রমন্ত্রী এম মোরশেদ খানের বিদ্যুৎ বিল বকেয়া থাকায় তার মনোনয়নপত্র বাতিল করা হয়েছে। এই আসনে বিকল্প প্রার্থী নগর বিএনপির সিনিয়র সহসভাপতি আবু সুফিয়ানের মনোনয়ন দলীয়ভাবে চূড়ান্ত হওয়ার সম্ভাবনা রয়েছে। একইভাবে চট্টগ্রাম-৫ আসনে সাবেক প্রতিমন্ত্রী মীর মোহাম্মদ নাছির উদ্দিন ও তার পুত্র ব্যারিস্টার মীর হেলালের বিরুদ্ধে দুর্নীতি মামলায় সাজা থাকায় তাদের প্রার্থিতা অবৈধ ঘোষণা করা হয়। ফলে এই আসনে কপাল খুলতে পারে বিএনপির সাবেক চিফ হুইপ সৈয়দ ওয়াহিদুল আলমের মেয়ে ব্যারিস্টার শাকিলা ফারজানার।চট্টগ্রাম-৪ আসনে উত্তর জেলা বিএনপির আহ্বায়ক আসলাম চৌধুরীর বিরুদ্ধে ঋণ খেলাপি মামলা থাকায় ওই আসনে এ ওয়াই বি সিদ্দিকীই শেষ পর্যন্ত নির্বাচনে লড়বেন বলে জানা গেছে। এদিকে চট্টগ্রাম আসনে গিয়াস উদ্দিন কাদের চৌধুরীর জ্যেষ্ঠ পুত্র সামির কাদের চৌধুরীর মনোনয়ন বাতিল হওয়ায় এখানে নির্বাচনে লড়তে যাচ্ছেন বিএনপি নেতা জসিম উদ্দিন সিকদার। এর আগে নিজ দলে তার তেমন মূল্যায়ন না হলেও এবার বিএনপির অন্য কোনো প্রার্থী না থাকায় বেড়েছে তার কদর। চট্টগ্রাম-৭ আসনে বিএনপির গিয়াস উদ্দিন কাদের চৌধুরীসহ বিএনপির অন্য তিন প্রার্থীর মনোনয়ন বাতিল হওয়ায় এখানে বিএনপির মো. শওকত আলী নূরের সম্ভাবনা দেখা দিয়েছে।"
"জার্মান রাষ্ট্রদূত পিটার ফারেন হোল্টজ গতকাল বাংলাদেশ জমিয়তুল উলামার চেয়ারম্যান ও ঐতিহাসিক শোলাকিয়ার গ্র্যান্ড ইমাম আল্লামা মাসঊদের বারিধারার বাসভবনে সৌজন্য সাক্ষাৎ করেনে। পিটার ফারেন বাংলাদেশের আসন্ন নির্বাচনের অবস্থা সম্পর্কে জানতে চাইলে শাইখুল হাদিস আল্লামা ফরীদউদ্দীন মাসঊদ বলেন, আমরা একটি অবাধ সুষ্ঠু ও গ্রহণযোগ্য নির্বাচনের আশা করছি। স্বাধীনতার পর সবেচেয়ে বেশি রাজনৈতিক দল এবার নির্বাচনে অংশ নিচ্ছে। আল্লামা মাসঊদ জার্মান ও বাংলাদশের ঐতিহাসিক প্রেক্ষাপট তুলে ধরে বলেন, দুই দেশের ভাষাগত একটা মিল আছে।"
"বাংলাদেশের একাদশ জাতীয় সংসদ নির্বাচনে ইলেকট্রনিক ভোটিং মেশিন (ইভিএম) ব্যবহার ও নির্বাচন পর্যবেক্ষণ বিষয়ে নির্বাচন কমিশনের সঙ্গে আলোচনা করেছে নির্বাচনী পর্যবেক্ষক সংস্থা ন্যাশনাল ডেমোক্রেটিক ইনস্টিটিউট (এনডিআই)। গতকাল নির্বাচন কমিশনে (ইসি) নির্বাচন কমিশনারদের সঙ্গে এক বৈঠকে এ আলোচনা হয়। ওই বৈঠকে পর্যবেক্ষকরা কীভাবে পর্যবেক্ষণ করবে তা নিয়েও আলোচনা হয়েছে বলে জানা গেছে। জানা গেছে, বৈঠকে মূলত দেশীয় পর্যবেক্ষক কীভাবে পর্যবেক্ষণ করবেন, বিদেশি পর্যবেক্ষক কীভাবে পর্যবেক্ষণ করবেন এবং জাতীয় নির্বাচনে ইভিএম ব্যবহার নিয়ে জানতে চেয়েছেন। নির্বাচন কমিশন এ সময়ে প্রতিনিধি দলটিকে এ বিষয়গুলোতে বিস্তারিত জানিয়েছেন। ইসির এক কর্মকর্তা জানান, নির্বাচন কমিশনের কাছে ইভিএম ব্যবহারের পরিকল্পনা নিয়ে জানতে চেয়েছে সংস্থাটি। ৬টি আসনে ইভিএম ব্যবহার করার কথা কমিশন জানিয়েছে।  গতকাল বিকালে নির্বাচন ভবনে নির্বাচন কমিশনারদের সঙ্গে বৈঠক করে এনডিআই প্রতিনিধি দল।বৈঠকে প্রধান নির্বাচন কমিশনার (সিইসি) কে এম নূরুল হুদার নেতৃত্বে মাহবুব তালুকদার, রফিকুল ইসলাম এবং ব্রিগেডিয়ার জেনারেল (অব.) শাহদাত হোসেন চৌধুরী উপস্থিত ছিলেন।এ ছাড়া এনডিআইয়ের ৭ সদস্যের প্রতিনিধি দলে এশিয়া বিষয়ক প্রোগ্রাম অফিসার মেইভি হিলান-হুউস্ট, সিনিয়র ইলেকশন অ্যাডভাইজার নিল নেভিটি, ডিরেক্টর অব পলিটিক্যাল পার্টি প্রোগ্রাম আইভান ডোহেরথি, জেন্ডার ওমেন অ্যান্ড ডেমোক্রেসি বিষয়ক ডিরেক্টর স্যানড্রা পিপিরাসহ অন্যরা উপস্থিত ছিলেন।"
"দলের চিঠি ছাড়া যারা মনোনয়নপত্র জমা দিয়েছেন এমন ৩০ ‘বিদ্রোহী’ প্রার্থীকে গতকাল সতর্ক  করে  দেওয়া হয়। ৯ ডিসেম্বরের আগেই তাদের মনোনয়নপত্র প্রত্যাহার করতে বলা হয়েছে। এর কোনো রকম হেরফের হলে তাদের জন্য আওয়ামী লীগের দরজা চিরদিনের মতো বন্ধ হয়ে যাবে বলেও হুঁশিয়ারি দেওয়া হয়েছে। গতকাল দিনভর নির্বাচনী দায়িত্বে থাকা আওয়ামী লীগের শীর্ষ নেতারা টেলিফোনে বা ধানমন্ডিতে ডেকে নিয়ে এমন নিদের্শনা দেন ৩০ বিদ্রোহী প্রার্থীকে। কেন্দ্রের সতর্ক বার্তা পাওয়া এই ‘বিদ্রোহী’ প্রার্থীরা আজ ও কাল কিংবা পরশু তাদের মনোনয়নপত্র প্রত্যাহার করে নেবেন বলে কেন্দ্রীয় নেতাদের আশ্বস্ত করেছেন। সূত্র জানায়, গতকাল বিকালে দলীয় সভাপতির ধানমন্ডির কার্যালয়ে বসে বিভিন্ন জেলার ৩০ বিদ্রোহীর সঙ্গে কথা বলেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক, আবদুর রহমান, সাংগঠনিক সম্পাদক আহমদ হোসেন, মিসবাহ উদ্দিন সিরাজ, বি এম মোজাম্মেল হক, আ ফ ম বাহাউদ্দিন নাছিমসহ কয়েকজন কেন্দ্রীয় নেতা। যেসব আসনে আওয়ামী লীগের একক প্রার্থী দেওয়া হয়েছে, সেসব আসনে বিদ্রোহী প্রার্থীদের মনোনয়নপত্র প্রত্যহার করে দলের প্রার্থীকে সমর্থন দিয়ে কাজ করতে বলা হয়। অন্যথায় দলের সাংগঠনিক শৃঙ্খলা ভঙ্গের অভিযোগে তাদের বিরুদ্ধে চূড়ান্ত ব্যবস্থা নেওয়া হবে বলে সাফ জানিয়ে দেওয়া হয়েছে। অন্যদিকে যেখানে মহাজোটের প্রার্থী রয়েছে, সেসব আসনে আওয়ামী লীগের যেসব নেতা চিঠি ছাড়া প্রার্থী হয়েছেন তাদের জোটের স্বার্থে দলের যে কোনো সিদ্ধান্ত মেনে নিতে প্রস্তুত থাকতে বলা হয়েছে। জানা গেছে, সুনামগঞ্জ জেলা আওয়ামী লীগের সভাপতি মতিউর রহমানের সঙ্গে টেলিফোনে কথা বলেছেন দলের দায়িত্বপ্রাপ্ত নেতারা। মতিউর সুনামগঞ্জ-৪ আসনে স্বতন্ত্র প্রার্থী হিসেবে দলের মনোনয়নপত্র জমা দিয়েছেন। এ আসনে মহাজোটের প্রার্থী জাতীয় পার্টির বর্তমান এমপি পীর ফজলুর রহমান মিসবাহ। মতিউর রহমান নিজের মনোনয়নপত্র প্রত্যাহার করে নেবেন বলে কেন্দ্রীয় নেতাদের জানিয়েছেন। একইভাবে মেহেরপুর-১ আসনে বিদ্রোহী প্রার্থী জয়নাল আবেদীন তার মনোনয়নপত্র প্রত্যাহার করে নেবেন বলে সম্মত হয়েছেন। ময়মনসিংহ-৪ আসনে স্বতন্ত্র প্রার্থী ও জেলা আওয়ামী লীগের সহ-সভাপতি আমিনুল হক শামীম বাংলাদেশ প্রতিদিনকে বলেন, কেন্দ্রীয় এক সাংগঠনিক সম্পাদক টেলিফোন করে জানতে চেয়েছেন আমি শেষ পর্যন্ত নির্বাচনে থাকব কিনা? আমি জানিয়েছি, যে সিদ্ধান্ত দেবেন-সেটাই মেনে নেব। উল্লেখ্য, ময়মনসিংহ-৪ আসন বিরোধী দলীয় নেতা বেগম রওশন এরশাদকে ছেড়ে দেওয়া হতে পারে। কেন্দ্রের ফোন পাওয়া সাতক্ষীরা জেলা আওয়ামী লীগের সাবেক সভাপতি ও সাতক্ষীরা-১ আসনের স্বতন্ত্র প্রার্থী শেখ মুজিবুর রহমান বাংলাদেশ প্রতিদিনকে বলেন, ‘আমাকে ফোন করে বলা হয়েছে, নেত্রী ডেকেছেন। নেত্রীর সঙ্গে দেখা করতে ঢাকায় এসেছি, তিনি যে সিদ্ধান্ত দেবেন-আমি সেটাই মেনে নিব।’ এ ছাড়াও গতকাল বরগুনা সদর আসনে জাহাঙ্গীর কবিরসহ আরও ২ জন বিদ্রোহী প্রার্থী, পিরোজপুরে এ কে এম আউয়াল, মেহেরপুরে জয়নাল আবেদীনসহ প্রায় ৩০ জন বিদ্রোহী প্রার্থীর সঙ্গে কথা বলেছেন দায়িত্বপ্রাপ্ত নেতারা। পরে তারা গণভবনে গিয়ে আওয়ামী লীগ সভানেত্রী প্রধানমন্ত্রী শেখ হাসিনার সঙ্গে দেখা করেন। তারা দলীয় সভানেত্রীকে বিদ্রোহী প্রার্থীদের ব্যাপারে অবহিত করেন। আওয়ামী লীগের যুগ্ম সাধারণ সম্পাদক জাহাঙ্গীর কবির নানক বাংলাদেশ প্রতিদিনকে বলেন, ‘গতকাল আমরা কয়েকজন কেন্দ্রীয় নেতা সারা দেশে প্রায় ৩০ স্বতন্ত্র প্রার্থীর সঙ্গে কথা বলেছি। তারা অনেকেই আজকালের মধ্যে মনোনয়নপত্র প্রত্যাহার করবেন বলে জানিয়েছেন। আজ বুধবারও আমাদের কার্যক্রম অব্যাহত থাকবে। আশা করি শেষ পর্যন্ত দলের সিদ্ধান্তের বাইরে গিয়ে নির্বাচন করবেন না তারা। যদি কেউ দলের সিদ্ধান্ত অমান্য করেন, তবে তাদের জন্য দলের দরজা চিরদিনের মতো বন্ধ হয়ে যাবে।’"
"নাটোর জেলা ছাত্রলীগ সভাপতি রাকিবুল হাসান জেমসের গুলিতে আহত হয়েছেন এন এস সরকারি কলেজ শাখা ছাত্রলীগের সাবেক সাধারণ সম্পাদক শাহরিয়ার রিওন। রিওনের বাম পায়ের ঊরুতে গুলি লাগার পর স্থানীয় একটি ক্লিনিকে প্রাথমিক চিকিৎসা দেওয়া হয়। তবে গুলিবর্ষণের পর স্থানীয়দের হামলার শিকার হয়ে বুক ও মাথায় আঘাত পেলে রাজশাহী মেডিকেল কলেজ হাসপাতালে নেওয়া হয়েছে ছাত্রলীগ সভাপতি রাকিবুল হাসান জেমসকে। এ ছাড়া জেমসের সঙ্গে থাকা রুবেল নামে তার এক সহযোগী আহত হন।গতকাল দুপুর দেড়টায় শহরের দক্ষিণ বড়গাছায় রিওনের বাড়ির সামনে এ ঘটনা ঘটে। তিনি ওই এলাকার আলম সোনারের ছেলে। বেলা আড়াইটায় পুলিশ ঘটনাস্থলে এসে পরিস্থিতি নিয়ন্ত্রণ করে। ঘটনাস্থলে একটি গুলির খোসা পাওয়া গেছে। ঘটনার পর থেকে দক্ষিণ বড়গাছায় থমথমে অবস্থা বিরাজ করছে। ওই এলাকায় পুলিশ মোতায়েন করা হয়েছে। রিওনের বাবা আলম সোনার অভিযোগ করেন, তার ফুফাতো বোন রোজিনা খাতুনের স্বামী বালু ব্যবসায়ী মনিরুজ্জামানের কাছে বেশ কয়েকদিন ধরে ১০ লাখ টাকা চাঁদা দাবি করছিলেন ছাত্রলীগ সভাপতি জেমস। চাঁদা না পেয়ে সোমবার মধ্যরাতে মনিরুজ্জামানের বালুবাহী ট্রাকটি নিয়ে আসেন জেমস। গতকাল সকালে এ বিষয়ে রোজিনা খাতুন অভিযোগ জানাতে থানায় গেলে ক্ষিপ্ত হয়ে তার পিছু নেন জেমস ও তার দলবল। দক্ষিণ বড়গাছার একটি ময়দা মিলের সামনে অবস্থানরত ট্রাকটির সামনে গেলে রোজিনাকে মারতে উদ্যত হন জেমসরা। এ সময় রোজিনা দৌড়ে রিওনের বাড়ির সামনে আসেন। স্টেশন এলাকা ঘুরে দক্ষিণ বড়গাছা ছোট মোড়ে ভাইয়ের বাড়ির সামনে রোজিনাকে দেখেই এগিয়ে আসেন জেমসের নেতৃত্বে রিপন, রুবেল, রাজীব, হাসিবুল, সালমান, মকবুলসহ ৮-১০ জন। তারা রোজিনাকে ধরতে উদ্যত হলে রিওন বাধা দেন। এ সময় রিওনের বাম পায়ের ঊরুতে গুলি করে মারধর করা হয়। গুলির শব্দে লোকজন এগিয়ে এলে পিছু হটেন জেমস ও তার দলবল। মনিরুজ্জামানের স্ত্রী রোজিনা অভিযোগ করেন, ‘২০ নভেম্বর রাতে জেমস ও তার দলবল বড়গাছার বাড়িতে গিয়ে নগদ ৫০ হাজার টাকা, ৩ ভরি স্বর্ণালঙ্কার, পাসপোর্ট, গাড়ির কাগজপত্রসহ বেশকিছু জিনিস ছিনিয়ে নেন। সেগুলো ফেরত পেতে ১০ লাখ টাকা দাবি করেন। এ বিষয়ে থানায় অভিযোগ করতে গেলে ফিরিয়ে দেন অফিসার ইনচার্জ কাজী জালাল উদ্দীন। এর পর থেকেই আরও বেপরোয়া হয়ে ওঠেন জেমস। সর্বশেষ সোমবার রাতে মনিরুজ্জামানের গাড়িটি জোরপূর্বক নিয়ে আসেন জেমস। দুপুরে ভাইয়ের বাড়ির সামনে জেমস ও তার দলবল হত্যার উদ্দেশ্যে গুলিবর্ষণ করলে আমি কোনোরকমে বেঁচে যাই কিন্তু ভাতিজা রিওন গুলিবিদ্ধ হয়।’ এ ব্যাপারে জানতে জেলা ছাত্রলীগ সভাপতি রাকিবুল হাসান জেমসের সঙ্গে মোবাইল ফোনে যোগাযোগের চেষ্টা করা হলে তার বড় ভাই রিপন হোসেন গুলিবর্ষণের অভিযোগ মিথ্যা ও বানোয়াট মন্তব্য করে জানান, ‘উল্টো রিওন ও স্থানীয়রা তাদের ওপর হামলা চালান। রিওনই জেমসকে উদ্দেশ করে গুলবির্ষণ করেন এবং তা ভুলবশত রিওনেরই পায়ে লেগে যায়।’ রোজিনা বেগমের কাছ থেকে চাঁদা চাওয়ার কোনো প্রশ্নই আসে না বলে জানান তিনি। নাটোর সদর থানার অফিসার ইনচার্জ কাজী জালাল উদ্দীন আহমেদ বলেন, ‘ঘটনাস্থলে পুলিশ মোতায়েন করা হয়েছে। এখন পর্যন্ত কোনো পক্ষই অভিযোগ করেনি। আমরা তদন্ত শুরু করেছি। দোষীদের বিরুদ্ধে আইনানুগ ব্যবস্থা নেওয়া হবে।’"
"আসন্ন নির্বাচন ঘিরে বাংলাদেশে রাজনৈতিক সংঘাত হতে পারে বলে শঙ্কা প্রকাশ করেছে ইন্টারন্যাশনাল ক্রাইসিস গ্রুপ বা আইসিজি। গতকাল প্রকাশিত ডিসেম্বর মাসের জন্য বাংলাদেশ সংক্রান্ত পূর্বাভাসে এ শঙ্কার কথা উঠেছে। এই পূর্বাভাসে আইসিজির প্রেসিডেন্ট বব ম্যালি বলেছেন, রাজনৈতিক বিদ্বেষ ও অনাস্থার মধ্যে আগামী ৩০ ডিসেম্বর বাংলাদেশে জাতীয় নির্বাচন ঘিরে সহিংসতার আশঙ্কা রয়েছে। বিরোধী রাজনৈতিক জোটের পক্ষ থেকে নিরপেক্ষ সরকারের অধীনে নির্বাচনের দাবি উপেক্ষা করে বর্তমান সরকারের অধীনে নির্বাচন ব্যবস্থা হতে যাওয়ায় এ শঙ্কার কথা বলেছেন আইসিজি প্রেসিডেন্ট। এ ছাড়া বলা হয়েছে গত মাসে রোহিঙ্গাদের সম্মতি ছাড়া তাদের প্রত্যাবাসনের যে উদ্যোগ নেওয়া হয়েছিল তা নির্বাচনের পর আবার নেওয়া হতে পারে। আন্তর্জাতিক সংঘাত নিয়ে কাজ করা ব্রাসেলস ভিত্তিক এ সংস্থার ম্যাপেও বাংলাদেশে সংঘাতে শঙ্কাকে চিহ্নিত করা হয়েছে।"
"কুমিল্লায় নাশকতার মামলায় বিএনপি চেয়ারপারসন বেগম খালেদা জিয়ার জামিন স্থগিত করেনি আপিল বিভাগের চেম্বার বিচারপতির আদালত। গতকাল আপিল বিভাগের চেম্বার বিচারপতি হাসান ফয়েজ সিদ্দিকী এ আদেশ দেন। এর ফলে হাই কোর্টের দেওয়া জামিন আপাতত বহাল রইল বলে আইনজীবীরা জানিয়েছেন। জামিন স্থগিত চেয়ে রাষ্ট্রপক্ষের আবেদনটি শুনানির জন্য আপিল বিভাগের নিয়মিত বেঞ্চে পাঠিয়ে দেয় আদালত। বৃহস্পতিবার আপিল বিভাগের পূর্ণাঙ্গ বেঞ্চে ওই আবেদনের ওপর শুনানি হবে বলে আইনজীবীরা জানিয়েছেন।খালেদা  জিয়ার পক্ষে শুনানি করেন এ জে মোহাম্মদ আলী। উপস্থিত ছিলেন জয়নুল আবেদীন, এম মাহবুব উদ্দিন খোকন, বদরুদ্দোজা বাদল, ফারুক হোসেন প্রমুখ। রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল ড. মো. বশিরউল্লাহ। পরে ডেপুটি অ্যাটর্নি জেনারেল বশিরউল্লাহ জানান, গত ২৮ নভেম্বর হাই কোর্ট খালেদা জিয়ার জামিন মঞ্জুর করে। রাষ্ট্রপক্ষ এ আদেশের বিরুদ্ধে আপিল করলে জামিন স্থগিত না করে আপিল বিভাগের নিয়মিত বেঞ্চে পাঠিয়ে দেয় চেম্বার আদালত। ২০১৫ সালের ২৫ জানুয়ারি কুমিল্লার চৌদ্দগ্রামে কাভার্ড ভ্যান পোড়ানোর মামলায় খালেদা জিয়াকে হুকুমের আসামি করে ৩২ জনের বিরুদ্ধে মামলা করে পুলিশ। এ মামলায় গত ১৩ সেপ্টেম্বর কুমিল্লার জেলা ও দায়রা জজ আদালত খালেদা জিয়ার জামিন আবেদন খারিজ করে দেয়। ওই খারিজের বিরুদ্ধে হাই কোর্টে আপিল করে জামিন চান তিনি।"
"বিশ্বের যে কোনো প্রান্তের মানুষের কাছে চিঠি আদান-প্রদানের ক্ষেত্রে ডাকটিকিট অত্যাবশ্যক। হাজার মাইল দূরের প্রাপকের কাছে চিঠি পৌঁছে দিতে ডাকটিকিট গুরুত্বপূর্ণ ভূমিকা পালন করে। চিঠি যত মূল্যবান আর গুরুত্বপূর্ণই হোক এর খামে ডাকটিকিটের সংযুক্তি ছাড়া তা মূল্যহীন। এক সময় শখের বশে অনেকেই ডাকটিকিট সংগ্রহ করত। এই ডাকটিকিট নিয়ে জাতীয় জাদুঘরের নলিনীকান্ত ভট্টশালী প্রদর্শনালয়ে চলছে ৫ দিনের প্রদর্শনী। গতকাল ছিল বাংলাদেশ প্রভিশনাল ওভারপ্রিন্ট স্টাডি সার্কেল আয়োজিত ‘স্ট্যাম্প শো ঢাকা ২০১৮’ শিরোনামের এই প্রদর্শনীর চতুর্থ দিন। চতুর্থ দিনে প্রদর্শনালয়ে ছিল ডাকটিকিট অনুরাগীদের উপচেপড়া ভিড়। গ্যালারিতে থরে থরে সাজানো দুর্লভ ডাকটিকিট দেখে নয়ন জুড়ানোর পাশাপাশি ভালো লাগার দৃশ্যগুলোকে সেলফির স্মৃতিতে ধরে রাখার নিরন্তর চেষ্টায় ব্যস্ত ছিলেন জাদুঘরে আগত দর্শনার্থীরা। সংগ্রহে রাখার জন্য কেউ কেউ আবার পুরনো দিনের দুর্লভ ডাকটিকিট কিনে নিয়েই বাড়ি ফিরেছেন। রাজধানীর আজিমপুর থেকে আসা তরুণী রিপা বলেন, ছোটবেলায় ডাকটিকিট জমাতাম। বেশ কিছু ডাকটিকিট আমার সংগ্রহে ছিল কিন্তু সবগুলো হারিয়ে গেছে। এই প্রদর্শনীর খবর পেয়ে ছুটে এলাম। এমন একটি প্রদর্শনী আয়োজন করাতে আয়োজকদের ধন্যবাদ জানাচ্ছি। প্রদর্শনীতে কতগুলো ডাকটিকিট ঠাঁই পেয়েছে এ বিষয়ে প্রদর্শনীর সঙ্গে সংশ্লিষ্টরা কিছু জানাতে পারেনি। তারা বলেন, আমরা গুনিনি। এত স্ট্যাম্প গণনা করাটাও কঠিন কাজ। তবে আড়াইশর বেশি ফ্রেমে প্রদর্শিত হচ্ছে ডাকটিকিটগুলো। তারা আরও জানান, প্রদর্শনীর পাশাপাশি এখানে প্রতিদিনই কভার অবমুক্ত করা হচ্ছে। কোনো কিছুর প্রয়োজন ফুরিয়ে গেলে সেটিকে জাদুঘরে সংরক্ষণ করার কথা প্রচলিত থাকলেও এটা মানতে নারাজ প্রদর্শনীর সঙ্গে সংশ্লিষ্টরা। তারা বলেন, আগেকার মানুষদের মতো বর্তমান প্রজন্মের মাঝে ডাকটিকিট সংগ্রহ করার আগ্রহ তৈরি করতেই এই প্রদর্শনীর আয়োজন করা হয়েছে।জাদুঘরের এই প্রদর্শনী শুধু জাদুঘরে সীমাবদ্ধ না থেকে মানুষের ঘরে ঘরে ছড়িয়ে যাক এটাই আমাদের প্রত্যাশা। ‘ঢাকা বিশ্ববিদ্যালয় দিবস ৮৯, চুকনগর গণহত্যা দিবস ১৯৭১, বীরশ্রেষ্ঠ স্মারক, মহান স্বাধীনতা দিবস ও জাতীয় দিবস ২০০৮ স্মারক, বাংলাদেশ স্কাউটসের শতবর্ষ পূর্তি ১৯১৪-২০১৪ স্মারক, নৃত্যশিল্পী বুলবুল চৌধুরী, জি এ মান্নান ও গওহর জামিল স্মারকসহ বিভিন্ন স্মারক ডাকটিকিট ও বিশেষ বিশেষ দিবসে অবমুক্ত ডাকটিকিটগুলোর পাশাপাশি বিভিন্ন দেশের ডাকটিকিটও স্থান পেয়েছে এই প্রদর্শনীতে।আজ শেষ হবে ৫ দিনের এই প্রদর্শনী।"
"যুক্তরাষ্ট্রভিত্তিক নির্বাচন পর্যবেক্ষণ সংস্থা ন্যাশনাল ডেমোক্রেটিক ইনস্টিটিউটের (এনডিআই) সঙ্গে বৈঠকে নির্বাচনী পরিবেশ তুলে ধরেছেন জাতীয় ঐক্যফ্রন্টের আহ্বায়ক গণফোরাম সভাপতি ড. কামাল হোসেন। তিনি এনডিআই প্রতিনিধিদের উদ্দেশে বলেন, ‘ইলেকশন ম্যালপ্র্যাকটিস’ (নির্বাচনী অনাচার) যেন না হয় তা আপনাদের (এনডিআই) দেখতে হবে।’ বৈঠক শেষে ড. কামাল সাংবাদিকদের বলেন, এনডিআই এসেছে, এটা ভালোই। আসলে ওরা তো প্রত্যেক ইলেকশনেই এসেছে। ওদের অনেক অভিজ্ঞতা আছে বাংলাদেশের ইলেকশন সম্পর্কে। এ ছাড়া দেশে বিদ্যমান নির্বাচনী পরিবেশ সম্পর্কেও  বিস্তারিত আলোচনা হয় তাদের মধ্যে। নির্বাচন সামনে রেখে গতকাল সকালে গুলশানে একটি হোটেলে এনডিআই প্রতিনিধিদের সঙ্গে দেড় ঘণ্টা বৈঠক হয়। জাতীয় ঐক্যফ্রন্ট ও গণফোরামের পক্ষ থেকে এ বৈঠকের আয়োজন করা হয় বলে জানান ড. কামাল হোসেন। বৈঠকে এনডিআইর উপদেষ্টা জ্যাকুলিন কোরকোরা, নির্বাচন পর্যবেক্ষক নিল নিভিটিসহ সংস্থাটির আরও পাঁচজন প্রতিনিধি উপস্থিত ছিলেন। অন্যদিকে গণফোরাম নেতা ড. রেজা কিবরিয়া ড. কামাল হোসেনের সঙ্গে এতে অংশ নেন। কামাল হোসেন বলেন, নির্বাচন কমিশনের সরকারের আজ্ঞাবহ হওয়ার কথা নয়। একইসঙ্গে সরকারও নির্বাচন কমিশনকে নির্বাচন না পেছাতে আদেশ দিতে পারে না। তারা (ইসি) শুধু এক সপ্তাহ ‘অ্যালাউ’ করল। এ বিষয়ে সরকার বলল যে, না আর এক ঘণ্টাও সময় পেছানো যাবে না। তো, সরকার তো ইলেকশন কমিশনকে আদেশ দেওয়ার কথা নয়, আর ইসিরও সরকারের আদেশ মানার কথা নয়। অথচ তারা সেটাই করল। এ ছাড়া বৈঠকে বিরোধী দলের নেতা-কর্মীদের গ্রেফতার-নির্যাতনসহ দেশের সর্বশেষ রাজনৈতিক পরিস্থিতি নিয়েও আলোচনা হয় বলে জানা যায়।"
"জার্মানির সংগীতের জনপ্রিয় ধারা জ্যাজ মিউজিক। বাংলাদেশেও জনপ্রিয়তার কাতারে উন্নীত হয়েছে জার্মান সংগীতের এই ধারাটি। আর শিল্পকলা একাডেমিতে বাংলাদেশের সংগীতানুরাগীরাও বিমোহিত হলো জার্মানির এই সংগীতে।গতকাল সন্ধ্যায় একাডেমির জাতীয় নাট্যশালার পরীক্ষণ থিয়েটার হলে অনুষ্ঠিত হয় ‘টিউবস অ্যান্ড ওয়্যারস’ শিরোনামের এই সংগীতাসর। ঢাকাস্থ গ্যেটে ইনস্টিটিউট আয়োজিত এই সংগীতাসরের সহযোগিতায় ছিল শিল্পকলা একাডেমি। ‘ল্যাঞ্চ প্যাড ডিসকো’ গানটি দিয়ে নিজেদের পরিবেশনা শুরু করে একে একে তারা পরিবেশন করে ‘ওর্ন আউট লাভসং মেশিন’, ‘ব্যাকওয়ার্ড হ্যাপিনেস’, ‘গ্রিড’, ‘পারপচুয়াল ওয়েভস’, ‘লাইফ ইন টাইমস অব দ্য বিগ ক্রান্স’, ‘লেয়ার’, ‘কামারুডু’, ‘গ্লেম ও ‘ইরেজ’সহ বেশ কয়েকটি গান। জ্যাজের সঙ্গে ডিসকো সংগীতের মিশ্রণটি ছিল বেশ উপভোগ্য। অনুষ্ঠানটি উপভোগ করার সুযোগ পেয়েছেন শুধু আমন্ত্রিত দর্শকরা। এর আগে সংক্ষিপ্ত আলোচনায় স্বাগত বক্তৃতা করেন গ্যেটে ইনস্টিটিউটের পরিচালক ডক্টর কিরস্টেন হাঁকেনব্রোক ও শিল্পকলা একাডেমির মহাপরিচালক লিয়াকত আলী লাকি।বিজ্ঞানী স্যার জগদীশচন্দ্র বসু স্মরণে জাদুঘরে সেমিনার : বিজ্ঞানী স্যার জগদীশচন্দ্র বসু স্মরণে সেমিনারের আয়োজন করেছে জাতীয় জাদুঘর। গতকাল বিকালে জাদুঘরের কবি সুফিয়া কামাল মিলনায়তনে অনুষ্ঠিত ‘উদ্ভাবন বা আবিষ্কার জনগণের সম্পত্তি’ শীর্ষক এই সেমিনারে প্রধান অতিথি ছিলেন বিজ্ঞানী অধ্যাপক ড. মুহাম্মদ ইব্রাহীম। এতে মূল প্রবন্ধ উপস্থাপন করেন বিজ্ঞান বক্তা আসিফুজ্জামান। আলোচক ছিলেন জাতীয় বিজ্ঞান ও প্রযুক্তি জাদুঘরের মহাপরিচালক স্বপন কুমার রায় ও ঢাকা বিশ্ববিদ্যালয়ের উদ্ভিদবিজ্ঞান বিভাগের চেয়ারম্যান অধ্যাপক ড. রাখহরি সরকার। সংস্কৃতি মন্ত্রণালয়ের সচিব মো. নাসির উদ্দিন আহমেদের সভাপতিত্বে এতে স্বাগত বক্তৃতা করেন জাদুঘরের মহাপরিচালক মো. রিয়াজ আহমেদ। অধ্যাপক ড. মুহাম্মদ ইব্রাহীম বলেন, স্যার জগদীশচন্দ্র বসুর কাজ মূলত রেডিও মাইক্রোওয়েভ অপটিক্সের তাত্ত্বিক দিক নিয়ে। অর্থাৎ তিনি তার গবেষণায় এই তরঙ্গের প্রকৃতি ও প্রণালি ব্যাখ্যা করতে সক্ষম হয়েছিলেন। রেডিও গবেষণায় তার উল্লেখযোগ্য অবদান হচ্ছে তিনিই সর্বপ্রথম রেডিও তরঙ্গ শনাক্ত করতে সেমিকন্ডাক্টর জাংশন ব্যবহার করেন। এখনকার সময়ে ব্যবহৃত অনেক মাইক্রোওয়েভ যন্ত্রাংশের আবিষ্কারকও তিনি। অধ্যাপক ড. রাখহরি সরকার বলেন, ভারতীয় উপমহাদেশে বিভিন্ন আশ্চর্যজনক যন্ত্র আবিষ্কার করে বিশ্বে হৈচৈ ফেলে দেন স্যার জগদীশচন্দ্র বসু। এই বিজ্ঞানী তার কাজের জন্য নিজের লাভের কথা চিন্তা না করে জনকল্যাণের নিমিত্ত নিজেকে সর্বদা নিয়োজিত রাখেন। স্বপন কুমার রায় বলেন, জগদ্বিখ্যাত বিজ্ঞানী এই বাঙালি বিজ্ঞানী রেডিও সিগনাল শনাক্তকরণে সেমিকন্ডাক্টরের ব্যবহার বিষয়ে তার করা গবেষণাপত্র পর্যন্ত উন্মুক্ত করে দেন যেন অন্য বিজ্ঞানীরা এটি নিয়ে গবেষণা করতে পারেন। তা না হলে আজ তিনি গোটাকয়েক প্যাটেন্টের অধিকারী হতে পারতেন। জগদীশচন্দ্র বসুই প্রথম প্রমাণ করেন যে, প্রাণী ও উদ্ভিদের মধ্যে অনেক সাদৃশ্য রয়েছে। জাদুঘরের মহাপরিচালক বলেন, সংস্কৃতি মন্ত্রণালয় ১৪ জন বিশিষ্ট ব্যক্তির জন্ম-মৃত্যু বার্ষিকী পালনে বাংলাদেশ জাতীয় জাদুঘরকে নির্দেশনা দিয়েছেন। এই ১৪টি সেমিনারের মধ্যে স্যার জগদীশচন্দ্র বসুর স্মরণ অনুষ্ঠান অন্যতম।"
"ইশতেহার হলো পবিত্র আমানত এবং প্রতিশ্রুতি। জনগণের সঙ্গে আগামী পাঁচ বছরের চুক্তি। গণমাধ্যম রাষ্ট্রের চতুর্থ স্তম্ভ। কিন্তু গণমাধ্যমের ব্যাপারে রাজনৈতিক দলগুলো ভীষণ উদাসীন। গণতান্ত্রিক রাষ্ট্রকে টিকিয়ে রাখতে হলে গণমাধ্যমের স্বাধীনতাকে প্রাধান্য দিতে হবে রাজনৈতিক দলগুলোকে। গতকাল বাংলাদেশ প্রতিদিনকে দেওয়া এক সাক্ষাৎকারে ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের অধ্যাপক  রোবায়েত ফেরদৌস এ কথা বলেন। তিনি আরও বলেন, গণতান্ত্রিক রাষ্ট্রে গণমাধ্যমের বিকাশ একটি পারস্পরিক বিষয়। দেশে গণতন্ত্র বিকশিত হলে গণমাধ্যমের স্বাধীনতা অবধারিতভাবে জরুরি। শুধু তাই নয়, গণমাধ্যমের পেশাদারিত্ব, ওয়েজবোর্ড, বিভিন্ন রকমের ভাতা এবং গণমাধ্যম কর্মীদের নিরাপত্তার বিষয়ে নজর দিতে হবে। এই অধিকারগুলো সঠিকভাবে বাস্তবায়ন হচ্ছে কিনা সেদিকেও মনিটরিং জোরদার করতে হবে।"
"সাবেক প্রধান তথ্য কমিশনার, ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের সাবেক শিক্ষক অধ্যাপক ড. গোলাম রহমান বলেন, নির্বাচনী বৈতরণী পার হওয়ার জন্য রাজনৈতিক দলগুলো বিভিন্ন ধরনের প্রতিশ্রুতি দিয়ে থাকে। তবে মিডিয়ার জন্য তাদের তেমন চিন্তাভাবনা দেখি না। মিডিয়ার গণতান্ত্রিক বিকাশ এবং ঝুঁকি কমাতে উদ্যোগ নিতে হবে। গতকাল বাংলাদেশ প্রতিদিনকে দেওয়া এক সাক্ষাৎকারে তিনি এ মন্তব্য করেন। তিনি আরও বলেন, গণমাধ্যমের প্রতি রাজনৈতিক দলগুলোর তেমন কোনো দায়িত্ববোধ থাকে না। তারা ভাবে মিডিয়া এমনিতেই তাদের বিভিন্ন খবর প্রচার করবে। গণমাধ্যম করপোরেট হোক অথবা ব্যক্তিগতভাবেই হোক নিজেরাই যতটুকু পারছে উন্নতি করছে। সম্প্রচার মাধ্যমগুলো নিয়মের মধ্যে চলে না। সম্প্রচার কমিশনের খসড়া আইনটিও জাতীয় সংসদে উত্থাপতি হয়নি। তাই এ খাতে কর্মরত মানুষগুলোর চাকরি নিয়ে কোনো নীতিমালা নেই। চাকরি ঝুঁকি কমাতে নেই কোনো উদ্যোগ। গণমাধ্যমের গণতান্ত্রিক পরিবেশ নিশ্চিত করতে হবে। কোনো ধরনের চাপ বা ঝুঁকি নয়, গণমাধ্যম জনগণের পক্ষে স্বাধীনভাবে কাজ করবে। রাজনৈতিক দলগুলোর ইশতেহারে এ বিষয়গুলো থাকা জরুরি।"
"একাদশ জাতীয় সংসদ নির্বাচন সামনে রেখে পাহাড়ে পুরোদমে বইছে নির্বাচনী হওয়া। এবার রাঙামাটি-২৯৯ আসনটি ধরে রাখতে চায় আওয়ামী লীগ ও বিএনপিসহ ১০জন সম্ভাব্য প্রার্থী। এর মধ্যে আওয়ামী লীগের একক প্রার্থী থাকলেও জাতীয় ঐক্যফ্রন্টে রয়েছে দুজন। আগামী ৯ ডিসেম্বর জানা যাবে চূড়ান্ত লড়াইয়ে জাতীয় ঐক্যফ্রন্টের প্রার্থী কে থাকবেন। তা নিয়ে দলীয় নেতা-কর্মীদের মধ্যে চলছে নানা জল্পনা-কল্পনা। রাঙামাটি জেলা প্রশাসক ও রিটার্নিং অফিসার একেএম মামুনুর রশিদ জানান, ১০টি উপজেলা নিয়ে রাঙামাটির একটি মাত্র সংসদীয় আসন। এ অঞ্চলে ক্ষুদ্র নৃ-গোষ্ঠী ও বাঙালি মিলে রয়েছে ৪ লাখ ১৭ হাজার  ৩৬৯ জন ভোটার। এর মধ্যে পুরুষ ভোটারের সংখ্যা ২ লাখ ২ হাজার ৯৯ ও মহিলা ভোটার এক লাখ ৯৭ হাজার ২৬০ জন। এবার নির্বাচনে প্রায় ২০৩টি ভোট কেন্দ্রে ভোট কার্যক্রম চলবে। এরই মধ্যে ভোট গ্রহণ কর্মকর্তা নির্বাচন করা হয়েছে। নির্বাচন ঘিরে রাঙামাটির আইনশৃঙ্খলা পরিস্থিতি এখনো স্বাভাবিক রয়েছে। প্রতীক বরাদ্দের পর প্রচার-প্রচারণা শুরু হবে। এবার মনোনয়নপত্র দাখিল করেছিলেন ১২জন। এর মধ্যে দুজনের মনোনয়নপত্র বাতিল হয়েছে। আর বৈধ প্রার্থীরা হলেন দীপংকর তালুকদার (আওয়ামী লীগ), ঐক্যফ্রন্টের দীপেন দেওয়ান ও মণি স্বপন দেওয়ান, অ্যাডভোকেট পারভেজ তালুকদার (জাতীয় পার্টি), মো. জসিম উদ্দিন (ইসলামী আন্দোলন), জুঁই চাকমা (বিপ্লবী ওয়ার্কার্স পার্টি) ও  পার্বত্য চট্টগ্রাম জনসংহতি সমিতির সহ-সভাপতি ও বর্তমান সংসদ সদস্য ঊষাতন তালুকদার (স্বতন্ত্র), ইউনাইটেড পিপলস ডেমোক্র্যাটিক ফ্রন্টের ইউপিডিএফ শান্তিদেব চাকমা  ও সচিব চাকমা (স্বতন্ত্র) হিসেবে লড়বেন। এবার নির্বাচনে সব প্রার্থী জয়ের ব্যাপারে আশাবাদী। কেউ কাউকে ছোট করে দেখছেন না।"
"প্রবীণ সাংবাদিক কামাল লোহানী বলেন, গণমাধ্যমকে রাজনৈতিক এবং অন্য সব ধরনের প্রভাবের ঊর্ধ্বে থেকে কাজ করতে দিতে হবে। সংবাদকর্মীরা প্রাণের ঝুঁকি নিয়ে কাজ করেন। এ জন্য তাদের বেতন-ভাতা এবং সার্বিক সুযোগ-সুবিধার ব্যাপারে ভাবতে হবে। রাজনৈতিক দলগুলোকে গণমাধ্যম এবং গণমাধ্যম কর্মীদের জন্য এ বিষয়গুলো ইশতেহারে সংযুক্ত করতে হবে। গতকাল বাংলাদেশ প্রতিদিনকে দেওয়া এক সাক্ষাৎকারে তিনি এসব  কথা বলেন। কামাল লোহানী আরও বলেন, যে যেমন পারছে নিউজ পোর্টাল খুলছে। এগুলোর দায়বদ্ধতার ব্যাপারটি যোগ করতে হবে। শুধু তাই নয়, ব্যাঙের ছাতার মতো পত্রিকা এবং টেলিভিশন চ্যানেল খোলা হচ্ছে। এত পত্রিকা-চ্যানেলের তো প্রয়োজন নেই। যে প্রতিষ্ঠানগুলো আছে সেগুলোকেই সুষ্ঠুভাবে পরিচালনা করা উচিত। শুধু গণমাধ্যম কর্মীদের দোষারোপ করলে চলবে না। তাদের নিরপেক্ষভাবে কাজ করার পরিবেশ তৈরি করার দায়িত্ব রাজনৈতিক দলগুলোরই।"
সম্পাদক পরিষদ এর মধ্যে দাবি জানিয়েছে নির্বাচনী ইশতেহারে ডিজিটাল আইনের কালাকানুনসমূহ মূলধারার মিডিয়া থেকে প্রত্যাহার করার ঘোষণা নির্বাচনী ইশতেহারে সংযুক্ত করার। মিডিয়া বিশেষজ্ঞরা মনে করেন আগামী জাতীয় সংসদ নির্বাচনে গণমাধ্যম নিয়ে সুস্পষ্ট ঘোষণা থাকা দরকার রাজনৈতিক দলগুলোর ইশতেহারে। এতে নির্বাচনের ওপর গণমাধ্যম ইতিবাচক ধারায় কাজ করতে পারবে। গণমাধ্যম বিশেষজ্ঞদের সঙ্গে কথা বলেছেন
"পাবনার ভাড়ারায় আধিপত্য বিস্তারকে কেন্দ্র করে আওয়ামী লীগের দুই গ্রুপের গোলাগুলিতে নিহত দুজনের মৃতদেহ নিয়ে শহরে বিক্ষোভ করেছে এলাকাবাসী। বিক্ষোভকারীরা হত্যাকারীদের গ্রেফতারের দাবিতে ৭২ ঘণ্টার আলটিমেটাম দিয়েছে। এদিকে গতকাল দুপুরে কড়া নিরাপত্তার মধ্য দিয়ে নিহত লস্কর খান ও আবদুল মালেকের মরদেহ ময়নাতদন্ত শেষে পরিবারের কাছে হস্তান্তর করেছে পুলিশ। মরদেহ দাফন শেষে মামলা দায়ের করা হবে বলে জানিয়েছেন নিহতের স্বজনরা। নিহত দুজনের মরদেহ নিতে ভাড়ারা এলাকা থেকে কয়েক হাজার নারী-পুরুষ গতকাল পাবনা জেনারেল হাসপাতালে ভিড় করে। পরে দুপুর সাড়ে ১২টার দিকে পুলিশ ময়নাতদন্ত শেষে নিহত লস্কর খানের ছেলে সুলতান আহমেদের কাছে মরদেহ দুটি হস্তান্তর করে। মরদেহ নিয়ে কড়া পুলিশি প্রহরায় গ্রামে ফেরার পথে তারা শহরে বিক্ষোভ মিছিল করে। বিক্ষোভকারীরা হত্যাকারীদের গ্রেফতারের দাবিতে ৭২ ঘণ্টার আলটিমেটাম দিয়ে বিভিন্ন স্লোগান দেয়। হত্যাকাণ্ডের সঙ্গে জড়িত দাবি করে সদর উপজেলা আওয়ামী লীগের সাংগঠনিক সম্পাদক ও ভাড়ারা ইউপি চেয়ারম্যান আবু সাইদ খানের গ্রেফতার ও ফাঁসি দাবি করে তারা বলেন, আগামী তিন দিনের মধ্যে হত্যাকারীদের আইনের আওতায় আনা না হলে পুরো পাবনা শহর অবরোধ করে অচল করে দেওয়া হবে। নিহত লস্কর খানের ছেলে সুলতান খান বলেন, গত ইউপি নির্বাচনে আবু সাইদ খানের বিরুদ্ধে প্রতিদ্বন্দ্বিতা করায় আমার ওপর ক্ষিপ্ত হন তিনি। এরই জেরে আমাকে হত্যার উদ্দেশ্যে সোমবার আবু সাইদ খান সশস্ত্র ক্যাডার বাহিনী নিয়ে আমাদের ওপর হামলা করে নির্বিচারে গুলি চালিয়ে আমার বাবাকে হত্যা করেন। আমি আবু সাইদ খানের দৃষ্টান্তমূলক শাস্তির দাবি জানাচ্ছি। অবৈধ অস্ত্রধারী সন্ত্রাসীদের নিয়ে সাঈদ চেয়ারম্যান এলাকায় ত্রাসের রাজত্ব কায়েম করেছেন। দলের নাম ভাঙিয়ে নদী থেকে অবৈধভাবে বালি উত্তোলনসহ এমন কোনো অপকর্ম নেই যা তিনি বা তার লোকজন করেন না। ভাড়ারা ইউপি চেয়ারম্যান আবু সাঈদ খান বলেন, সোমবারের ঘটনার সঙ্গে আমার কোনো সম্পৃক্ততা নেই। শত্রুতাবশত সুলতান এ ঘটনার সঙ্গে আমাকে জড়িয়ে অপপ্রচার চালাচ্ছেন। পাবনা সদর থানা আওয়ামী লীগের সাধারণ সম্পাদক সোহেল হাসান শাহীন বলেন, সুলতান আহমেদ দুই বছর আগে আওয়ামী লীগে যোগ দিয়েছেন। তবে এ ঘটনা রাজনৈতিক নয়। আমরাও এ হত্যাকাণ্ডের বিচার দাবি করি। সদর থানার ভারপ্রাপ্ত কর্মকর্তা (অপারেশন) জালাল উদ্দিন বলেন, সোমবার সন্ধ্যার সংঘর্ষের ঘটনায় মামলা প্রক্রিয়াধীন। প্রসঙ্গত, সোমবার সন্ধ্যায় ভাড়ারা ইউনিয়নের আওরঙ্গবাদ খয়েরবাগান এলাকায় আওয়ামী লীগের দুই গ্রুপের গোলাগুলির ঘটনা ঘটে। এতে আওরঙ্গবাদ খয়েরবাগান গ্রামের মৃত জাহেদ আলী শেখের ছেলে আবদুল মালেক ও মৃত গহের আলী খানের ছেলে লস্কর আলী খান গুলিবিদ্ধ হয়ে মারা যান।"
"বগুড়ায় বিপন্ন প্রজাতির একটা গন্ধগোকুল উদ্ধার হয়েছে। গতকাল সকালে গাবতলী উপজেলার চককাতলি গ্রামের আবদুল মোমিনের ছেলে ইমরান হোসেনের কাছ থেকে এটি উদ্ধার করে নিয়ে আসে সরকারি আজিজুল হক কলেজের শিক্ষার্থীদের সংগঠন টিম ফর এনার্জি অ্যান্ড এনভায়রনমেন্টাল রিসার্চ (তীর)। গন্ধগোকুলটি কলার বাগানে পেতে রাখা ফাঁদে আটকা পড়ে। উদ্ধারের পর এটাকে সিরাজগঞ্জের যমুনা নদীর তীরে গড়ে তোলা বঙ্গবন্ধু ইকোপার্ক  কর্তৃপক্ষের কাছে হস্তান্তর করা হবে বলে জানান তীরের সদস্যরা। তীরের সদস্যরা জানান, বগুড়ায় উদ্ধার হওয়া নিশাচর ও স্তন্যপায়ী প্রাণী গন্ধগোকুলটির ওজন প্রায় ৪ কেজি। এটি সুস্থ রয়েছে। গন্ধগোকুল দেখতে বিড়ালের ন্যায়। পশম ধূসর। শরীরে বিভিন্ন ধরনের রঙের সারি ও কালো ছোপ ছোপ দাগ থাকতে পারে। এরা একাকী নির্জন পরিবেশে থাকতে পছন্দ করে। সাধারণত গভীর রাতে শিকার এবং খাবার সংগ্রহের উদ্দেশ্যে বের হয়। গন্ধগোকুল সর্বভুক হলেও প্রধানত মাংসাশী প্রাণী। ইঁদুর যেমন খায় তেমনি আম, আনারস, তরমুজ, কলা, ছোট পাখি, টিকটিকি, ছোট সাপ, ব্যাঙও খেয়ে থাকে। তীরের সদস্যরা খাঁচায় ভরে গন্ধগোকুলটি নিয়ে যাবেন সিরাজগঞ্জের ইকোপার্কে।"
"সংসদ সদস্য ও জাতীয় সংসদের হুইপ ইকবালুর রহিম আওয়ামী লীগকে সতর্ক থাকার নির্দেশ দিয়ে বলেছেন, ভোটের দিন বিএনপি জামায়াত ভোট কেন্দ্রে সন্ত্রাস ও নাশকতা সৃষ্টি করে ভোট বানচালের ষড়যন্ত্র করছে। ভোটাররা যেন শান্তিতে ভোট দিতে পারে সেজন্য ভোটারদের উৎসাহিত করতে হবে। তিনি বলেন, প্রধানমন্ত্রী শেখ হাসিনা বাংলার মানুষের ভোট ও ভাতের অধিকার নিশ্চিত করতে চায়। আর সে উদ্দ্যেশেই দলীয় সরকারের অধীনে সুষ্ঠু, নিরপেক্ষ ও গ্রহণযোগ্য নির্বাচন করার জন্য সব প্রকার ক্ষমতা নির্বাচন কমিশনের। সুষ্ঠু, নিরপেক্ষ নির্বাচনে সবাইকে সহযোগিতা করতে হবে।  গতকাল দিনাজপুর শহরের ১১ নং ওয়ার্ড আওয়ামী লীগ ও অঙ্গ সহযোগী সংগঠনের আয়োজনে কেরী মেমোরিয়াল হাই স্কুল প্রাঙ্গণে একাদশ জাতীয় সংসদ নির্বাচনে ভোট কেন্দ্র কমিটি গঠনের সভায় বক্তব্যে তিনি এসব কথা বলেন।"
"একাদশ জাতীয় সংসদ নির্বাচনে আচারণবিধি ভঙ্গ করার অপরাধে নোয়াখালীর কোম্পানীঞ্জ উপজেলার রামপুর ইউনিয়নে তিন ছাত্রদল কর্মীকে গতকাল জরিমানা করেছে ভ্রাম্যমাণ আদালত। অর্থদণ্ডপ্রাপ্তরা হলেন— রামপুর এলাকার নাঈমুল হক, মোশারফ হোসেন ও আব্দুল্যা আল মামুন। প্রত্যেককে পাঁচ হাজার টাকা করে জরিমানা করা হয়েছে।কোম্পানীগঞ্জ উপজেলা সহকারী কমিশনার (ভূমি) ও ভ্রাম্যমাণ আদালতের নির্বাহী ম্যাজিস্ট্রেট ইয়াছিন মিয়া জানান, দুপুরে বামনীয়া বাজার এলাকায় কয়েকজন ছাত্রদল কর্মী মোটরসাইকেল শোডাউন করে। ঘটনাস্থল থেকে তিনজনকে আটক করে ভ্রাম্যমাণ আদালতের মাধ্যমে        অর্থদণ্ড দেওয়া হয়েছে।"
"ফরিদপুর-৪ (ভাঙ্গা-সদরপুর-চরভদ্রাসন) আসনে স্বতন্ত্র প্রার্থী মজিবুর রহমান নিক্সন চৌধুরী এমপির বিরুদ্ধে নির্বাচনী আচরণবিধি লঙ্ঘনের অভিযোগ করেছে আওয়ামী লীগ। ভাঙ্গা উপজেলা আওয়ামী লীগের ভারপ্রাপ্ত সাধারণ সম্পাদক আকরামুজ্জামান রাজা স্বাক্ষরিত দুটি অভিযোগপত্র গতকাল সহকারী রিটার্নিং অফিসার ও ভাঙ্গা ইউএনও বরাবর প্রদান করা হয়।  অভিযোগে উল্লেখ রয়েছে, স্বতন্ত্র প্রার্থী মজিবুর রহমান নিক্সন বিভিন্ন ইউনিয়নে ‘শেখ রাসেল স্মৃতি সংঘ’ ও ‘যুব সংগ্রাম পরিষদের নামে ব্যানার টানিয়ে নির্বাচনী কাজ পরিচালনা করছেন। সেই অফিসগুলোতে বঙ্গবন্ধু শেখ মুজিবুর রহমান ও আওয়ামী লীগ সভানেত্রী শেখ হাসিনার ছবি টানিয়ে রেখেছেন। অপর অভিযোগপত্রে উল্লেখ আছে, শেখ হাসিনার ছবির সঙ্গে নিক্সন চৌধুরী নিজের ছবি দিয়ে ‘নিক্সন চৌধুরীকে ভোট দিন’ মর্মে রঙিন স্টিকার ভাঙ্গার বিভিন্ন হাট বাজার, বৈদুতিক খুটি, গাড়িতে লাগিয়েছেন। ভাঙ্গার ইউএনও সহকারী রিটার্নিং কর্মকতা মুকতাদিরুল আহমেদ বলেন, ‘ফাইল দেখে এ বিষয়ে বলতে পারব।’ উল্লেখ্য, নির্বাচন আচরণ বিধিতে উল্লেখ রয়েছে শুধু দলীয় প্রার্থীরাই দলীয় প্রধানের ছবি ব্যবহার করতে পারবে।"
"নারায়ণগঞ্জ ফতুল্লার বিসিক পল্লীতে গত সোমবারের শ্রমিক তাণ্ডবে নেপথ্য ঘটনা উদঘাটনে মাঠে নেমেছে আইনশৃঙ্খলা বাহিনী। ভাঙচুরে অংশ নেওয়া প্রায় ৭০-৮০ যুবকের সিসি টিভি ফুটেজ সংগ্রহ করা হয়েছে। ওই সব যুবকের পরনে ছিল জিন্স প্যান্ট ও টি শার্ট। জেলা পুলিশের একটি সূত্র জানায়, সোমবার শ্রমিক তাণ্ডবের সময় ৭০-৮০ জন যুবক বিভিন্ন শিল্পপ্রতিষ্ঠানে হামলা-ভাঙচুরে অংশ নেয়। জিন্স প্যান্ট ও টিশার্ট পরা এ সব যুবককে দেখেলেই বোঝা যায় তারা শ্রমিক নন। বিভিন্ন গণমাধ্যম কর্মীর তোলা ছবি ও আশপাশের সিসি টিভির ফুটেজ থেকে ওই যুবকদের চিহ্নিত করার কাজ চলছে। বিকেএমইএ সাবেক সহ-সভাপতি বিসিকি গার্মেন্ট মালিক সমিতির সভাপতি মোহাম্মদ হাতেম জানান, তাণ্ডবে অংশ নেওয়া বহিরাগতদের বিষয়ে আমরা প্রশাসনের কাছে তথ্য দিয়েছি। নারায়ণগঞ্জ তোলারাম কলেজের সাবেক ছাত্রলীগ নেতা ও ফতুল্লার একটি গার্মেন্টের মালিক জানান, পাগলার এক শ্রমিকলীগ নেতার বিরুদ্ধে শ্রমিক আন্দোলন উসকে দেওয়ার বিষয়টি প্রধানমন্ত্রীকে জানানো হয়েছে। তার বিরুদ্ধে নারায়ণগঞ্জে ২০টির বেশি শিল্পপ্রতিষ্ঠানে শ্রমিক আন্দোলন সৃষ্টি করে কারখানা বন্ধ করে দেওয়ার অভিযোগ রয়েছে। ফতুল্লা মডেল থানার ওসি এসএম মঞ্জুর কাদের জানান, আমরা শ্রমিক আন্দোলন ও তাণ্ডবের ভিডিও ফুটেজ সংগ্রহ করেছি। সেখানে কিছু যুবককে উচ্ছৃঙ্খল কাজে নেতৃত্বে দিতে দেখা গেছে। এর নেপথ্যে কেউ কাছে কিনা খতিয়ে দেখা হচ্ছে।"
"সোমবার ওয়াশিংটনে অনুষ্ঠিত এক সংবাদ সম্মেলনে পাবলিক ইন্টারন্যাশনাল ল অ্যান্ড পলিসি গ্রুপ নামের একটি থিঙ্ক ট্যাংক বলেছে, মিয়ানমারের নিরাপত্তা বাহিনীর হাতে রোহিঙ্গাদের যে নির্যাতনের শিকার হতে হয়, তা গণহত্যা ভিন্ন অন্য কিছু নয়। মার্কিন স্টেট ডিপার্টমেন্টের অনুরোধে এই সংস্থা এ বছর মার্চ ও এপ্রিলে রোহিঙ্গা উদ্বাস্তুদের মধ্যে মাসব্যাপী যে তদন্ত পরিচালনা করে, সংবাদ সম্মেলনে তার সারসংক্ষেপ বর্ণনা করা হয়। এই সংস্থার সভাপতি পল উইলিয়ামস বলেন, রোহিঙ্গাদের বিরুদ্ধে যা ঘটেছে, তা মানবতার বিরুদ্ধে অপরাধ। উল্লেখ্য, এ বছর সেপ্টেম্বরে মার্কিন স্টেট ডিপার্টমেন্ট এই সংস্থার প্রস্তুত তদন্তের ভিত্তিতে এক প্রাথমিক প্রতিবেদনে মিয়ানমারে রোহিঙ্গাদের ওপর সীমাহীন নিপীড়ন ও নির্যাতনের বিবরণ প্রদান করে। তাতে রোহিঙ্গাদের বিরুদ্ধে পরিকল্পিত জাতিহত্যার প্রমাণ লিপিবদ্ধ করা হলেও গণহত্যার প্রসঙ্গটি এড়িয়ে যাওয়া হয়। মার্কিন ভাইস প্রেসিডেন্ট মাইক পেন্স গত মাসে এক বিবৃতিতে রোহিঙ্গা নির্যাতনের ঘটনাকে ‘ট্র্যাজেডি’ হিসেবে বর্ণনা করেন, কিন্তু তাকে ‘গণহত্যা’ বলতে অসম্মত হন। বিশেষজ্ঞরা বলছেন, এমন স্বীকৃতির ফলে আন্তর্জাতিক আইনের চোখে যুক্তরাষ্ট্রের জন্য বেশ কিছু আইনগত দায়-দায়িত্ব এসে পড়ে, যার জন্য তারা এখনো প্রস্তুত নয়। যেসব তদন্তকারী স্টেট ডিপার্টমেন্টের রোহিঙ্গাবিষয়ক প্রতিবেদনটি প্রস্তুত করেন, তাঁরাও বলছেন, রোহিঙ্গা নির্যাতন গণহত্যা, সে কথা স্বীকার করে নেওয়া উচিত। ন্যাশনাল পাবলিক রেডিওর সঙ্গে এক সাক্ষাৎকারে মার্কিন নৌবাহিনীর রিজার্ভ সদস্য গ্রেগরি নুন বলেন, তদন্তকালে তিনি এমন অভিজ্ঞতার মুখোমুখি হয়েছেন, যা গণহত্যা ছাড়া আর কিছু নয়। রোহিঙ্গা উদ্বাস্তুদের সঙ্গে কথা বলার সময় এক হাজারেরও বেশি সাক্ষাৎকার তাঁরা গ্রহণ করেন। উদ্বাস্তুরা সবাই একই রকম ভয়াবহ ঘটনার বিবরণ দিয়েছেন। থিঙ্ক ট্যাংক জানায়, সেনাবাহিনীর সদস্যদের হাতে রোহিঙ্গা নারীরা পুরো গ্রামবাসীর সামনে গণধর্ষণের শিকার হয়েছেন। অনেক ক্ষেত্রে বৌদ্ধ ভিক্ষুরাও এসব ধর্ষণে অংশ নেয়। ওয়াশিংটনের হলকস্ট মিউজিয়ামও এক বিবৃতিতে রোহিঙ্গা নির্যাতনকে গণহত্যা হিসেবে স্বীকৃতি প্রদান ও তার প্রতিকারে যথাযথ আইনি ব্যবস্থা গ্রহণের জোর দাবি জানিয়েছে।"
"মাদারীপুরে ধর্ষণের পর দুই স্কুলছাত্রীতে বিষ খাইয়ে হত্যায় মামলা করে আসামিদের ভয়ে দুই বছর ধরে বাড়িছাড়া বাদীর পরিবার। মামলার হাজিরার দিন তারা আদালতে আসেন পুলিশ পাহারায়। মাদারীপুর এমএম হাফিজ মেমোরিয়াল পাবলিক লাইব্রেরিতে সোমবার সংবাদ সম্মেলনে এ অভিযোগ করেন নিহত ছাত্রীর বাবা ও মামলার বাদী বিল্লাল শিকদার।তার অভিযোগ, ২০১৫ সালের ১৩ আগস্ট মস্তফাপুর উচ্চ বিদ্যালয়ের অষ্টম শ্রেণির ছাত্রী সুমাইয়া আক্তার ও হ্যাপী আক্তারকে ধর্ষণ শেষে বিষ খাইয়ে হত্যা করা হয়। এই ঘটনায় মামলা হলে পুলিশ অধিকতর তদন্তের জন্য সিআইডিতে হস্তান্তর করে। গত ৩০ জানুয়ারি আটজনের বিরুদ্ধে শুধু আত্মহত্যার প্ররোচনার অভিযোগ এনে আদালতে অভিযোগপত্র দেয় সিআইডি পুলিশ। তদন্তকারী কর্মকর্তা সিআইডির অতিরিক্ত পুলিশ সুপার আশরাফ হোসেন অভিযোগপত্রে আসামি শিপন শিকদার, সালমা বেগম ও রফিকুল ইসলাম সজিবকে অব্যাহতি দিয়ে মেহেদী, আল-আমিন, নাজমুল, উজ্জ্বল, রকিবসহ আটজনের নাম উল্লেখ করেন। বিল্লাল শিকদার বলেন, গ্রেফতার আসামিরা সবাই জামিনে বেড়িয়ে এসে তাদের পরিবারের সহযোগিতায় প্রতিনিয়ত বাদীসহ পরিবারকে জীবননাশের হুমকি দিচ্ছে। ভয়ে দুই বছর থেকে পালিয়ে বেড়াচ্ছে তার পরিবার। আমি পুলিশ পাহারায় আদালতে হাজিরা দিতে আসি। মাদারীপুরের এএসপি (সদর সার্কেল) বদরুল আলম মোল্লা বলেন, ‘মামলাটি সিআইডিতে রয়েছে। আমরা মামলার বর্তমান অবস্থা সম্পর্কে কিছু বলতে পারছি না। বাদীর পরিবার নিরাপত্তাহীনতায় থাকলে আমরা তার নিরাপত্তার ব্যবস্থা করবো। তাদের আইনগত সব সহযোগিতা দেব।’"
"সিরাজগঞ্জের শাহজাদপুর উপজেলার বাঁশবাড়িয়ায় গতকাল সুমন শীল (৩০) নামে এক যুবককে গলা কেটে হত্যা করেছে দুর্বৃত্তরা। সুমন বাঁশবাড়িয়া গ্রামের নিমাই শীলের ছেলে ও স্থানীয় বাজারে নরসুন্দরের কাজ করতেন। নিহতের ভাই পরিতোষ শীল জানান, সোমবার সেলুনে কাজ শেষে দুপুরে বাড়ি ফেরার পথে দুর্বৃত্তরা সুমনকে জবাই করে ফেলে রাখে। খবর পেয়ে তাকে উদ্ধার করে হাসপাতালে নিলে চিকিৎসকরা তাকে ঘোষণার করেন। অন্যদিকে সিরাজগঞ্জের বেলকুচিতে পরিত্যক্ত কূপ থেকে মোতালেব (১৬) নামে মানসিক প্রতিবন্ধী কিশোরের মরদেহ গতকাল উদ্ধার করেছে পুলিশ। মাতালেব ওই গ্রামের আলমের ছেলে।এদিকে ময়মনসিংহ নগরীর ব্যস্ততম গাঙ্গিনারপাড় এলাকায় রাব্বী (২৭) নামের এক যুবককে প্রকাশ্যে গলা কেটে হত্যা করা হয়েছে। সোমবার সন্ধ্যায় এ ঘটনা ঘটে। নিহত রাব্বী নওমহল নন্দীবাড়ি এলাকার বাসিন্দা। কোতোয়ালী মডেল থানার ওসি (তদন্ত) মনসুর আহমেদ জানান, সিসি ক্যামেরার ফুটেজে পুরো বিষয়টি ধরা পড়েছে। নিহত ওই যুবকের সঙ্গে প্রথমে দুজন দাড়িয়ে প্রায় এক মিনিট কথা বলে। পরে আরও একজন এসে মাত্র ২০ সেকেন্ড কথা বলার পরই তার গলায় ছুড়ি চালায়। এরপরই সবাই দৌড়ে পালিয়ে যায়।"
"নির্বাচন কমিশন দ্বিমুখী নীতি অবলম্বন করছে বলে অভিযোগ করেছেন ইসলামী আন্দোলন বংলাদেশের মহাসচিব অধ্যক্ষ ইউনুছ আহমাদ। গতকাল এক বিবৃতিতে তিনি এ অভিযোগ করে আরও বলেন, একাদশ জাতীয় সংসদ নির্বাচনে ইসলামী আন্দোলন বাংলাদেশ মনোনীত ৩০০ প্রার্থীর মধ্যে ১৯ জন প্রার্থীর মনোনয়নপত্র গৃহীত হয়নি রিটার্নিং অফিসারের বাছাইয়ে। যার বেশিরভাগই বাতিল করা হয়েছে ঠুনকো অজুহাতের ভিত্তিতে। তিনি বলেন, ২ ডিসেম্বর জেলা রিটার্নিং কর্মকর্তার বাছাইয়ে ইসলামী আন্দোলনের যেসব প্রার্থীর প্রার্থিতা বাতিল করা হয়েছে; তাদের প্রায় সবার ক্ষেত্রেই খুবই লঘু কারণ ছিল। ইউনুছ আহমাদ বলেন, প্রার্থিতা বাতিল করার মাধ্যমে ইসলামী আন্দোলনের  অগ্রযাত্রাকে থামিয়ে দেওয়া যাবে না। আমরা প্রার্থিতা বাতিলের ত্রুটিপূর্ণ এই কার্যক্রমকে আইনিভাবে চ্যালেঞ্জ করছি। আমরা আপিল করেছি। আশা করছি, আমরা সুবিচার পাব, ইনশাআল্লাহ। তিনি আরও বলেন, নির্বাচন কমিশন একপেশে নীতিতে চলছে। দলভেদে তারা আচরণবিধি পাল্টাচ্ছে। নির্ধারিত সময়ের আগে প্রচারণা ও শোডাউন নিষিদ্ধ থাকা সত্ত্বেও ক্ষমতাসীন দলের অনেক প্রার্থী নির্দ্বিধায় আচরণবিধি লঙ্ঘন করে চলেছে। অথচ নির্বাচন কমিশন সম্পূর্ণ নির্বিকার। বিপরীতে ইসলামী আন্দোলন বাংলাদেশের নিয়মতান্ত্রিক সাংগঠনিক কাজেও আচরণবিধি লঙ্ঘনের নামে বাধা সৃষ্টি করা হয়েছে ।"
"মাত্র তিন মাস আগে ঘর বেঁধে ছিলেন চিকিৎসক দম্পতি রুম্পা-ফারুক। স্বপ্ন ছিল ভালো একটা চাকরির, সুন্দর ভবিষ্যতের। কিন্তু ঘাতক বাস কেড়ে নিল তাদের জীবনের সব আলো। রাজধানীর বিজয় সরণিতে বেপরোয়া বাসের ধাক্কায় নিহত হন তরুণী চিকিৎসক আক্তার জাহান রুম্পা (২৮)। চাকরির ইন্টারভিউ দিতে সিলেট থেকে ঢাকায় এসেছিলেন তিনি। গতকাল ভোর সাড়ে ৪টার দিকে রাজধানীর বিজয় সরণিতে বেপরোয়া এক বাস ধাক্কা দেয় রুম্পার অটোরিকশাকে। গুরুতর অবস্থায় তাকে নেওয়া হয় ঢাকা মেডিকেল কলেজ (ঢামেক) হাসপাতালে। ভোর সোয়া ৫টায় কর্তব্যরত চিকিৎসক তাকে মৃত ঘোষণা করেন। এ খবর চট্টগ্রামে তার বাড়িতে পৌঁছালে পরিবারে নেমে আসে শোকের ছায়া। ঢামেক সূত্র জানায়, চট্টগ্রামের একটি বেসরকারি মেডিকেল ইনস্টিটিউট থেকে পাস করেন আক্তার জাহান রুম্পা। তিন মাস আগে বিয়ে হয়েছিল তার। জীবিকার প্রয়োজনে থাকতেন সিলেট। সেখানকার ওসমানী নগর বার্ড আই হাসপাতাল নামের একটি বেসরকারি ক্লিনিকে কর্মরত ছিলেন। সোমবার রাতে ধানমন্ডির বাংলাদেশ চক্ষু হাসপাতালে চাকরির সাক্ষাৎকারের জন্য সিলেট থেকে এসে পৌঁছান মহাখালী বাস টার্মিনালে। সেখান থেকে সিএনজি চালিত অটোরিকশায় করে যাচ্ছিলেন শ্যামলীতে। একই পেশায় কর্মরত তার স্বামী চিকিৎসক কাজী মোহাম্মদ মোহসিন ফারুকও। তিনিও স্ত্রীর সঙ্গে দেখা করা জন্য চট্টগ্রাম থেকে ঢাকায় আসেন একই সময়ে। অভিযোগ পেলে সিসিটিভি ফুটেজ দেখে ঘাতক বাসকে আটক করা সম্ভব বলে জানায় পুলিশ। ডিএমপি ট্রাফিকের এডিসি মনজুর মোর্শেদ বলেন, সিএনজি অটোরিকশাকে ধাক্কা দেওয়া বাসটি জব্দ করা যায়নি। সিসিটিভি ফুটেজ দেখে বাসটি আটকের চেষ্টা চলছে।"
"শেরপুর-১ (সদর) আসনে বিএনপি মনোনীত প্রার্থী ডা. সানসিলা জেবরিন। তিনি জেলা বিএনপির সাধারণ সম্পাদক হযরত আলীর মেয়ে।এ রিপোর্ট লেখা পর্যন্ত নির্বাচন সংক্রান্ত কাগজপত্র পর্যবেক্ষণ করে জানা যায়, ডা. সানসিলার জন্ম ১৯৯৩ সালের ২২ জুন।  সে হিসেবে তার বয়স ২৫ বছর। এবারের নির্বাচনে বয়সের দিক থেকে তিনিই সর্বকনিষ্ঠ। ডা. সানসিলা ২০০৮ সালে এসএসসি পাস করেন। এইচএসসি পাস করেন ২০১০ সালে। আর এমবিবিএস পাস করেন ২০১৬ সালে। এ আসনে গত ২৮ নভেম্বর পর্যন্ত বিএনপি থেকে চারজনের মনোনয়নপত্র দাখিল করা হলেও তিনজনেরই মনোনয়নপত্র বাতিল হয়েছে। জেলা রিটার্নিং অফিসারের মিডিয়া সেল থেকে পাওয়া তথ্য অনুযায়ী, জেলা বিএনপির সাধারণ সম্পাদক হযরত আলী বাংলাদেশ ব্যাংকের সিআইবি প্রতিবেদনে ঋণখেলাপি এবং অপর দুই প্রার্থী শফিকুল ইসলাম মাসুদ ও ফজলুল কাদেরের দলীয় মনোনয়ন না থাকায় বিএনপি থেকে প্রার্থী হতে পারবেন না। এদিকে হযরত আলী কারাগারে থাকায় তফসিল ঘোষণার পর থেকেই মাঠে সরব হয়েছে হযরত আলীর পরিবার ও তার দল বিএনপি। ১৪টি ইউনিয়নের বিএনপি ও অঙ্গসংগঠনের নেতাদের সঙ্গে চলছে নিয়মিত আলোচনা। জোটের স্বার্থে বিগত চারটি জাতীয় নির্বাচনে শেরপুর-১ আসনটি জামায়াতকে ছেড়ে দিলেও জয়ের মুখ দেখেনি। যে কারণে ধানের শীষ প্রতীকে গত ২২ বছরে  কোনো প্রার্থী দেয়নি বিএনপি। কিন্তু জামায়াত নেতা কামারুজ্জামানের মানবতাবিরোধী অপরাধে ফাঁসি কার্যকরের পর সদর আসনে নতুন করে সাংগঠনিক কার্যক্রম শুরু করে বিএনপি। জেলা বিএনপির সাধারণ সম্পাদক হযরত আলী সাংগঠনিক কার্যক্রম জোরদার করলেও ঋণখেলাপি থাকায় তার প্রার্থিতা বাতিল হয়ে যায়। ডা. সানসিলা জেবরিন চারবারের সংসদ সদস্য আওয়ামী লীগের প্রার্থী হুইপ আতিউর রহমান আতিকের বিপরীতে প্রতিদ্বন্দ্বিতা করবেন। ইসির কাছে নিরাপত্তা চেয়ে আমান পুত্রের চিঠি : একাদশ জাতীয় সংসদ নির্বাচন সামনে রেখে বিএনপি নেতা আমানউল্লাহ আমানের ছেলে ব্যারিস্টার ইরফান ইবনে আমান অমি প্রার্থী হিসেবে নির্বাচন কমিশনের কাছে নিরাপত্তা চেয়েছেন। নিরাপত্তা নিয়ে আশঙ্কা থাকায় প্রধান নির্বাচন কমিশনারের কাছে গতকাল চিঠি দিয়ে নিরাপত্তা চেয়েছেন তিনি। কেরানীগঞ্জ থানা বিএনপির দফতর সম্পাদক মো. নাজিম উদ্দিন ইসিতে এ সংক্রান্ত চিঠি পৌঁছে দেন। অমি ঢাকা-২ আসন থেকে নির্বাচনে প্রার্থী হয়েছেন। তিনি আওয়ামী লীগের প্রার্থী অ্যাডভোকেট কামরুল ইসলামের সঙ্গে প্রতিদ্বন্দ্বিতা করবেন। প্রধান নির্বাচন কমিশনার (সিইসি) কে এম নূরুল হুদার কাছে লেখা চিঠিতে ইরফান ইবনে আমান লিখেছেন— একাদশ জাতীয় সংসদ নির্বাচনী প্রচারণায় আওয়ামী লীগ প্রার্থী অ্যাডভোকেট কামরুল ইসলামের নিরাপত্তার জন্য পুলিশ নিয়োগ করা হয়েছে। এমতাবস্থায় আমি বিএনপি মনোনিত প্রার্থী ব্যারিস্টার ইরফান ইবনে আমান অমি, আমার নিরাপত্তার আশঙ্কা বোধ করছি। তাই আমার নিরাপত্তার জন্য সার্বক্ষণিক পুলিশ নিয়োগের আবেদন করছি। আবেদনের অনুলিপি ইসি সচিব ও অন্যান্য নির্বাচন কমিশনারদের দিয়েছেন অমি। আগামী ৩০ ডিসেম্বর সংসদ নির্বাচনের ভোট গ্রহণ অনুষ্ঠিত হবে।"
"মনোনয়নপত্র বাতিলের বিরুদ্ধে আপিলেও সরকার প্রতিবন্ধকতা সৃষ্টি করছে বলে অভিযোগ করেছে বিএনপি। দলটির সিনিয়র যুগ্মমহাসচিব অ্যাডভোকেট রুহুল কবির রিজভী গতকাল এক সংবাদ সম্মেলনে বলেন, ‘রাজশাহীতে বিএনপি প্রার্থী ব্যারিস্টার আমিনুল হক ও নাদিম মোস্তফার মনোনয়নপত্র বাতিলের সার্টিফায়েড কপি এখনো দেওয়া হয়নি। অথচ আপিলের জন্য বুধবারই শেষ দিন। তার অর্থ হচ্ছে, সরকারের নির্দেশনায় পরিকল্পিতভাবে রিটার্নিং অফিসাররা বিএনপির হেভিওয়েট নেতাদের নির্বাচন থেকে দূরে রাখার জন্য এ পাঁয়তারা করছেন। রিটার্নিং অফিসাররা সরকারের নির্দেশেই বিএনপি নেতাদের মনোনয়নপত্র তুচ্ছ কারণে বাতিল করছেন।’ সংবাদ সম্মেলনে অন্যদের মধ্যে বিএনপি চেয়ারপারসনের উপদেষ্টা আতাউর রহমান ঢালী, ড. মামুন আহমেদ, কেন্দ্রীয় নেতা মুনির হোসেন ও মাশুকুর রহমান উপস্থিত ছিলেন।"
"ইউনিভার্সিটি অব এশিয়া প্যাসিফিকের উপ-উপাচার্য অধ্যাপক ড. এম আর কবির অ্যাসোসিয়েশন অব ইউনিভার্সিটিজ অব এশিয়া অ্যান্ড দ্য প্যাসিফিকের (এইউএপি) কান্ট্রি চ্যাপ্টারের চেয়ার হিসেবে পুনঃ নিয়োগ পেয়েছেন। সম্প্রতি থাইল্যান্ডে অনুষ্ঠিত এইউএপির ১৬ম বার্ষিক সাধারণ সভায় তাকে নিয়োগ দেওয়া হয়। উল্লেখ্য, তিনি ২০১৬ সাল থেকে এ পদে আসীন রয়েছেন। বিজ্ঞপ্তি"
"বঙ্গবন্ধু মেডিকেল কলেজ হাসপাতালে অসুস্থ মাকে দেখে কবির তার স্ত্রীকে নিয়ে বেরিয়ে আসেন। তারা শাহবাগ মোড়ে বাসের অপেক্ষায়। কিন্তু অনেক রাত হওয়ায় বাস পাচ্ছিলেন না। কবির তার স্ত্রীকে নিয়ে একটি রিকশা নেন। ফার্মগেট পর্যন্ত যাবেন। সেখান থেকে অন্য কোনো উপায় বের করে মিরপুর যাওয়ার পরিকল্পনা তার। রিকশা যখন ফার্মগেট আনন্দ সিনেমা হলের সামনে আসে তখন রাত সাড়ে ১২টা। রাস্তা একদম ফাঁকা। লোকজন কম। আবারও বাসের অপেক্ষা তাদের। সিএনজি কয়েকটা থাকলেও অতিরিক্ত ভাড়া চাওয়ায় যাচ্ছিলেন না তারা। ফুটপাথে তারা দাঁড়িয়ে আছেন। কবিরের স্ত্রীর চোখ রাস্তার দিকে। কবিরও তার পাশেই দাঁড়ানো। এমন সময় একজন বোরকা পরা মহিলা কবিরের সামনে এসে দাঁড়িয়ে চিৎকার শুরু করলেন। বলতে থাকেন, এই মিয়া আমার গায়ে হাত দিলা কেন? হতবাক কবির। কিছু বলতে পারছেন না। তার স্ত্রী পাশ ঘুরেই দেখেন বোরকা পরা মহিলা তার স্বামীর সঙ্গে চিৎকার চেঁচামেচি করছেন। তিনি তাকে বলেন, বোন কী হয়েছে। চিৎকার করছেন কেন। মহিলা তাতে আরও ক্ষেপে যান। বলেন, এই ব্যাটা আমার শরীরে হাত দিছে। কবির তখন কথার মাঝে বাধা দেওয়ার চেষ্টা করছেন। বলছেন, এই মহিলা, কী বলছেন আবোল তাবোল। আমি কখন আপনার শরীরে হাত দিলাম! তার স্ত্রী কবিরের দিকে তাকিয়ে আছেন। কবির এখন মহা বিপদে। তার স্ত্রী আবার বিশ্বাস করে ফেলল নাকি? তিনি এবার তার স্ত্রীকে বোঝানোর চেষ্টা করছেন। কোথা থেকে এই মহিলা এসে ফালতু কথা বলছে। তার স্ত্রী চোখ গরম করে বলেন, হ্যাঁ হইছে, মহিলা তাহলে এভাবে বলছেন কেন? একজন দুজন করে মানুষ ভিড় করতে থাকে। কবির বোঝানোর চেষ্টা করছেন, এই মহিলা তাকে ফাঁসানোর চেষ্টা করছে। বোরকা পরা মহিলার চিৎকার থামে না। আশপাশের লোকজনকে অভিযোগ করতে থাকে। ভিড়ের মধ্যে থাকা ২/৩ ব্যক্তি বোরকা পরা মহিলার পক্ষ নেন। বলেন, তারাও পাশে দাঁড়িয়ে দেখেছে যে, লোকটি বোরকা পরা মহিলার কাছাকাছি ঘেঁষে শরীরে হাত দিয়েছে। একথা বলেই তারাও কবিরকে যা-তা বলছেন। একজন মহিলার সঙ্গে থেকেই আরেক মহিলার শরীরে হাত দেওয়া, এটা কী ধরনের। আরও নোংরা ভাষায় তারা গালাগাল শুরু করে। লোকজনের এমন কথায় কবিরের স্ত্রী যেন আরও বিপদে পড়লেন। তিনি তার স্বামীর হাত ধরে একটি সিএনজিতে ওঠার চেষ্টা করলে ওই মহিলাসহ লোকজন তাদের বাধা দেয়। কবিরের স্ত্রী হাতজোড় করে মাফ চান তার স্বামীর জন্য। কিন্তু কবির তার স্ত্রীকে বলতে থাকেন, মাফ চাচ্ছ কেন। আমি তো কিছু করিনি। কিন্তু তার কথা কেউ শুনছেন না। যারা বোরকা পরা মহিলার পক্ষ নিয়েছিলেন, তারা বলতে থাকে, আপনারা এভাবে যেতে পারবেন না। থানায় যেতে হবে। এতে অবাক কবির এবং তার স্ত্রী। বলে কী! থানায় যেতে হবে কেন? জানতে চন কবির। তারা বলেন, রাস্তায় মেয়ে দেখলে খারাপ আচরণ করবেন, আর থানায় যাবেন না, এটা হয় নাকি? চলেন তেজগাঁও থানায়। এ সময় লোকজনের মধ্যে একজন মোবাইল ফোনে কল করতে থাকে থানায় পুলিশ ডাকার জন্য। এ সময় কবির আর তার স্ত্রী ঘাবড়ে যান। কবিরের স্ত্রী বলেন, ভাই এগুলো কইরেন না। আমরা পা ধরছি। আমাদের ছেড়ে দেন। আমার স্বামীর ভুল হয়েছে। তখন একজন কবিরের স্ত্রীকে একটু পাশে নিয়ে ফিস ফিস করে কথা বলেন। কবিরের স্ত্রী তাকে বলেন, না ভাই, আমাদের কাছে টাকা নেই। আমরা হাসপাতাল থেকে রোগী দেখে এসেছি। তখন লোকটি বলেন, ভালো বুদ্ধি দিছি আপনাকে। বুদ্ধি না নিলে থানায় যান। ওই মহিলা মামলা করবে আপনার স্বামীর বিরুদ্ধে। তখন ওই মহিলা থানায় যাবে বলে হাঁটতে শুরু করে। এ সময় কবিরের স্ত্রী তাকে জড়িয়ে ধরে বলেন, আপা আমাদের কাছে টাকা বেশি নেই। আমাদের কাছে ৫ হাজার টাকা নেই। তখন বোরকা পরা মহিলা বলেন, কত আছে? কবিরের স্ত্রী বলেন, ২ হাজার আছে। বোরকা পরা মহিলা বলেন, যদি আরও বেশি থাকে তাহলে সব দিয়ে যেতে হবে। কবিরের স্ত্রী বলেন, ঠিক আছে। কবিরের স্ত্রী তার ব্যাগ থেকে এক হাজার টাকা বের করে। আর তার স্বামীকে বলে আরও এক হাজার টাকা দিয়ে দিতে। কবির মানিব্যাগ থেকে এক হাজার টাকা বের করে দেয়। বোরকা পরা মহিলা টাকা নিয়েই কবিরের স্ত্রীর কাছ থেকে ব্যাগটি ছিনিয়ে নেয়। বলে, দেখি আরও টাকা আছে কিনা? ব্যাগ খুলেই দেখে আরও ৩টা ৫০০ টাকার নোট। তখন মহিলা গালাগাল করতে থাকে। বলে, এই মহিলা এই যে আরও টাকা আছে। সেই দেড় হাজার টাকাও নিয়ে নেয় বোরকা পরা মহিলাটি। টাকাগুলো নিয়ে খুব দ্রুত বোরকা পরা মহিলা ও তার সহযোগী ৩ ব্যক্তি ঘটনাস্থল ত্যাগ করে। এ সময় টং দোকানের লোকজন তাদের বলতে থাকে, ওরা এখানেই প্রতিরাতে নিরীহ লোকজন ধরে টাকা-পয়সা হাতিয়ে নিয়ে যায়। তখন তাদের কবির বলে, তারা কেন বাধা দিল না। দোকানদার জানায়, তারা সংঘবদ্ধ চক্র। তারা বাধা দিতে গেলে আর দোকানদারি তাদের করতে হবে না সেখানে। টাকা খুইয়ে কবির দম্পতি একটি সিএনজিতে চড়ে তাদের গন্তব্যস্থলের দিকে চলে যায়। রাজধানীর অন্যতম ব্যস্ততম এলাকার মধ্যে ফার্মগেট অন্যতম। দিনের বেলায় মানুষের পদচারণায় মুখরিত থাকে এ এলাকা। তাই দেখে হয়তো অনেক কিছুই বোঝা যায় না। কিন্তু রাতের নীরবতা যত বাড়ে, ততই এই এলাকায় আনাগোনা বাড়ে দেহ ব্যবসায়ী নামের ভয়ঙ্কর চক্রের। তারা তৎপর হয়ে ওঠে। খদ্দেরের খোঁজে বোরকা পরে অপেক্ষা করতে দেখা যায় তাদের রাস্তার ধারে। এরাই আবার ফাঁদ পেতে টাকা নেয়। প্রায় প্রতিরাতেই এমন ফাঁদ পেতে টাকা পয়সা হাতিয়ে নিচ্ছে তারা। লাজ লজ্জার ভয়ে কেউ খুব একা অভিযোগ করে না। শাহীন নামের একজন সিগারেটের দোকানদার বলেন, আমি এই জায়গাতে দোকান করি গত চার বছর ধরে। এদের (পতিতা) প্রতি রাতেই দেখি। ভোরে আবার চলে যায় তারা। তিনি বলেন, এদের সিএনজি চালকও ঠিক করা থাকে। খদ্দের ঠিক হলেই সিএনজি করে চলে যায়। অনেক সময় সিএনজিতেই তারা এ কাজ করে। তারা সিএনজিতে নিয়ে খদ্দেরকে প্রতারণা করে, টাকা, মোবাইল ফোন ছিনতাই করে। মান-সম্মানের ভয়ে অনেকেই তা প্রকাশ করে না। মাঝে মধ্যে পুলিশ এদের ধরে নিয়ে যায়। আবারও আগের অবস্থায় চলে আসে। আনন্দ সিনেমা হলের আশপাশে পুলিশের গাড়ি থাকে। কিন্তু তারা সেটা কেয়ার করে না। ফার্মভিউ মার্কেটের সামনে কখনো আনন্দ হলের উত্তর পাশের রাস্তায় তারা এমন ফাঁদ পাতে।"
"দৈনিক কালের কণ্ঠের সিনিয়র রিপোর্টার লায়েকুজ্জামানকে সভাপতি ও সমকালের অমরেশ রায়কে সাধারণ সম্পাদক করে ঢাকাস্থ ফরিদপুর জার্নালিস্ট ফাউন্ডেশনের (ডিএফজেএফ) ১১ সদস্যের কার্যনির্বাহী কমিটি গঠিত হয়েছে। গতকাল দুপুরে পুরানা পল্টনের একটি রেস্টুরেন্টে জরুরি সাধারণ সভায় ২০১৯-২০ সালের জন্য এ কমিটি গঠন করা হয়।কমিটির অন্যরা হলেন— সহ-সভাপতি ভোরের কাগজের আছাদুজ্জামান, যুগ্ম-সম্পাদক আলোকিত বাংলাদেশের সাজ্জাদ মাহমুদ খান, সাংগঠনিক সম্পাদক আমাদের সময়ের হাবিব রহমান, কোষাধ্যক্ষ সংবাদের মাসুদ রানা, প্রচার সম্পাদক সংবাদের আরাফাত জোবায়ের ও দফতর সম্পাদক লিড-নিউজ২৪.কমের শাহ জগলুল মেহেদী।কার্যনির্বাহী সদস্যরা হলেন— ডেইলি সানের ইসারফ হোসেন ইসা, আরটিভির রাজীব খান ও বাংলাদেশ প্রতিদিনের আলী আজম।"
"নারায়ণগঞ্জ সিটি করপোরেশনের (নাসিক) ১০ নম্বর ওয়ার্ডে গোদনাইলে অবস্থিত নিউ লক্ষ্মীনারায়ণ কটন মিলের ৫০টি পরিবার দীর্ঘ ৫ বছর পর আবার বিদ্যুৎ সংযোগ পেয়েছে গতকাল। সংসদ সদস্য শামীম ওসমানের হস্তক্ষেপে সংযোগ দেয় ঢাকা পাওয়ার ডিস্ট্রিবিউশন কোম্পানি (ডিপিডিসি)। গত ১৭ নভেম্বর শামীম ওসমান মিলের অভ্যন্তরে গণসংযোগে গেলে অর্ধশত শেয়ারহোল্ডার ও তাদের পরিবার ৫ বছর ধরে তাদের বিদ্যুৎ বঞ্চনার বর্ণনা দেন। তিনি সঙ্গে সঙ্গে ডিপিডিসিকে প্রয়োজনীয় ব্যবস্থা নেওয়ার নির্দেশ দেন। সংযোগ পেয়ে শামীম ওসমান, ১০ নম্বর ওয়ার্ডের কাউন্সিলর ইফতেখার আলম খোকন এবং প্যানেল মেয়র মিনোয়ারা বেগম মিনুকে ধন্যবাদ ও কৃতজ্ঞতা জানিয়েছেন শেয়ারহোল্ডার ও তাদের পরিবার। শেয়ারহোল্ডাররা জানান, সরকার ২০০১ সালের ২১ মার্চ ৫১০ জন শেয়ারহোল্ডারের মালিকানায় মিলটি হস্তান্তর করে, কিন্তু মিলের পরিচালনা পর্ষদের ব্যাপক অনিয়ম ও দুর্নীতি পর্ষদ মিলটিতে একজন বিনিয়োগকারী নিয়োগের কথা বলে প্রতারণার মাধ্যমে ৩৮২ জনের শেয়ার হাতিয়ে নেয়। তারা ১৮ একর ৬৫ শতাংশের ওপর গড়ে ওঠা শত বছরের পুরনো এ মিলটি নতুন একটি প্রতিষ্ঠানকে অর্পণ করে যারা মাত্র ৩৫ কোটি টাকায় মিলটি দখলে নেওয়ার চেষ্টা চালায়। অথচ এ সম্পত্তির বাজার মূল্য ৭০০ কোটি টাকার মতো। অভিযোগ শেয়ারহোল্ডারদের। ৫৩ জন শেয়ারহোল্ডার শেয়ার বিক্রি করতে রাজি না হওয়ায় তাদের ওপর চার বছর ধরে চালানো হয়েছে নির্যাতনের স্টিম রোলার। ২০১৩ সালের ৩১ আগস্ট বকেয়া বিলের অজুহাতে মিলের বিদ্যুৎ, গ্যাস ও পানির সংযোগ বিচ্ছিন্ন করে দেয় পরিচালনা পর্ষদ। সন্ত্রাসীরা প্রকাশ্য দিবালোকে অস্ত্র নিয়ে হামলাও চালিয়েছে। ২০১৪ সালের ২১ অক্টোবর দুর্বৃত্তরা কলোনিতে আগুন ধরিয়ে দেয়। ২০১৫ সালের ২১ জানুয়ারি হাই কোর্ট মিলের পরিচালনা পর্ষদের নির্বাচন অনুষ্ঠানের নির্দেশ দেয়। নির্বাচন না হওয়া পর্যন্ত নারায়ণগঞ্জের জেলা প্রশাসককে পরিচালনা পর্ষদের চেয়ারম্যান হিসেবে কাজ করতে বলে আদালত। বর্তমানে জেলা প্রশাসক মিলটির চেয়ারম্যান পদে বহাল। তবে দীর্ঘ পাঁচ বছর হয়ে এলেও মিলটির বিদ্যুৎ সমস্যার কোনো সমাধান হয়নি।"
কয়দিন আগেই সাইফ আলী খান ও কারিনা কাপুর খানের ছেলে তৈমুর আলী খানের পুতুল নিয়ে হৈচৈ পড়ে গিয়েছিল বলিউডে। সেসময় পুতুলটি ব্যাপক জনপ্রিয়তাও পেয়েছে। এরই রেশ ধরে সম্প্রতি প্রিয়াঙ্কা চোপড়া এবং নিক জোনাসের পুতুল প্রকাশ পায়। পুতুলের ছবি প্রকাশ পাওয়ার পর থেকে বিয়ের ছবির মতোই সোশ্যাল মিডিয়ায় ভাইরাল হয়ে গেছে এটি। তবে ভক্তদের কাছে অবশ্য প্রিয়াঙ্কা-নিকের এই পুতুল ভালো লাগেনি। প্রিয়াঙ্কা বা নিক এই পুতুলের ব্যাপারে এখনো কোনো প্রতিক্রিয়া জানাননি। তবে ধারণা করা হচ্ছে নতুন জামাই নিকের কাছে বিষয়টি বেশ উপভোগ্য মনে হচ্ছে। গায়ক-অভিনেতা নিক জোনাস-প্রিয়াঙ্কার খ্রিস্টান ও হিন্দু রীতিতে বিয়ের পর এই জুটির পুতুল বাজারে এসেছে।
"কবি নাসির আহমেদের আজ জন্মদিন। ১৯৫২ সালের এই দিনে দ্বীপজেলা ভোলার আলীনগর গ্রামে তার জন্ম। ছাত্রজীবন থেকেই তিনি কবিতা লেখার পাশাপাশি সাংবাদিকতা শুরু করেন। দৈনিক বাংলা, জনকণ্ঠ, সমকালসহ বিভিন্ন দৈনিকে দায়িত্ব পালন করেছেন। বর্তমানে বাংলাদেশ টেলিভিশনে পরিচালক (বার্তা) পদে কর্মরত। কবিতা, গান, নাটক, প্রবন্ধ-নিবন্ধ, শিশুসাহিত্য, কলামসহ সাহিত্যের প্রায় সব শাখায় তার সমান বিচরণ। কবিতায় ‘বাংলা একাডেমী পুরস্কার’, কলকাতার ‘বিষ্ণু দে পুরস্কার’সহ বিভিন্ন সম্মাননায় ভূষিত হয়েছেন। আজ সন্ধ্যায় রাজধানীর পরিবাগে সাহিত্য বিকাশ কেন্দ্রে কবিকে ঘিরে সাহিত্য আড্ডার আয়োজন করেছে পদক্ষেপ বাংলাদেশ। বিজ্ঞপ্তি।"
"কমলাপুর রেলওয়ে হাসপাতাল। গাছ-গাছালিতে ভরা মনোরম পরিবেশ। হাসপাতালের করিডোরে চলছে লাইট, ক্যামেরা, অ্যাকশনের খেলা। পরিচালক অ্যাকশন বলতেই ডাক্তার তানভীর মাসুদ রোগীর সঙ্গে কথোপকথন শুরু করলেন। নির্মাতা এসএম শাহীন। মঞ্চনাটক ‘সোনাভানের পালা’ গল্প থেকে নির্মিত নাটকটি। এটি এটিএন বাংলার জন্য নির্মিত। তৌফিক হাসান ময়নার মূল গল্প ভাবনায় তৌফিক হাসান ময়না, সংলাপ কাজী সুস্মিন আফসানা। মূল চরিত্রে অভিনয় করেছেন শারমিন জোহা শশী, ফারজানা ছবি। বিশেষ চরিত্রে অভিনয় করেছেন তানভীর মাসুদ।"
"দেশের ঐতিহাসিক মহাস্থানগড়ের শাহ সুলতান বলখির (রহ.) মাজার জিয়ারত করে বগুড়া-২ (শিবগঞ্জ) আসনে মনোনয়নপত্র জমা দিয়েছেন নাগরিক ঐক্যের আহ্বায়ক ও জাতীয় ঐক্যফ্রন্টের নেতা মাহমুদুর রহমান মান্না। নৌকা প্রতীক নিয়ে দুবার ভোট করে জয়ের দেখা না পেলেও এবার তিনি আশাবাদী ধানের শীষে। বগুড়ার শিবগঞ্জ উপজেলার বাসিন্দাদের সঙ্গে কথা বলে জানা যায়, বগুড়ায় জম্ম  তার ১৯৫১ সালে। ১৯৬৪ সালে কিশোর বয়সে ঢাকায় স্থায়ী হন। ১৯৬৬ সালে এসএসসি দেন। চট্টগ্রাম বিশ্ববিদ্যালয়ে পড়ার সময় ১৯৭২ সালে জাসদ ছাত্রলীগ থেকে চাকসুর জিএস নির্বাচিত হন মান্না। এরপর ঢাকা বিশ্ববিদ্যালয়ে এসে ১৯৭৯ সালে জাসদ ছাত্রলীগ থেকে ডাকসুর ভিপি নির্বাচিত হন। বাসদ ছাত্রলীগ থেকে ১৯৮০ সালে নির্বাচন করে দ্বিতীয় দফায় ডাকসুর ভিপি নির্বাচিত হন তিনি। ১৯৯২ সালে আওয়ামী পরিবারের সঙ্গে যুক্ত হন মান্না। ১৯৯৬ এবং ২০০১ সালে পর পর দুবার তিনি আওয়ামী লীগের মনোনীত প্রার্থী হিসেবে শিবগঞ্জ আসন থেকে নির্বাচন করে পরাজিত হন বিএনপির প্রার্থীর কাছে। ২০০১ সালে সর্বশেষ আওয়ামী লীগের টিকিটে প্রার্থী হয়ে অর্ধ লাখ ভোট পেয়েছিলেন তিনি। সেবার বিএনপির প্রার্থী প্রয়াত রেজাউল বারী ডিনা ১ লাখ ১৬ হাজার ভোট পেয়ে জয়ী হন। ভোটে হারলেও কাউন্সিলে আওয়ামী লীগের সাংগঠনিক সম্পাদকের পদে আসেন মান্না। বিভিন্ন কারণে আওয়ামী লীগ থেকে ধীরে ধীরে সরে গিয়ে তিনি নাগরিক ঐক্য গঠন করেন। পরে তিনি বিএনপির পক্ষে কথা বলেন। এই সময়ের ফাঁকে তিনি রাজনীতির বিভিন্ন বিষয় নিয়ে প্রায় ১৩টি বই প্রকাশ করেছেন। বিএনপির চেয়ারপারসন বেগম খালেদা জিয়া গ্রেফতার হলে তিনি খালেদা জিয়ার মুক্তি দাবি করে বসেন। জাতীয় ঐক্যফ্রন্ট গঠন হলে তিনি বিএনপির প্রার্থী হন। প্রার্থী হয়ে এলাকার মানুষের সঙ্গে তিনি ভোট ও দোয়া এবং খালেদা জিয়ার মুক্তি চেয়েছেন। ধানের শীষের জয়ের বিষয়ে নির্বাচনী এলাকার বিএনপির দুই গ্র“পকে একত্র করে সভা করেছেন। দীর্ঘদিনের বিরোধ মিটিয়ে দেওয়ার পর থেকে মান্নার গুণচর্চা শুরু হয়েছে তৃণমূল বিএনপিতে।"
"আওয়ামী লীগের নূর মোহাম্মদকে ডেকে কথা বলেছেন প্রধানমন্ত্রী শেখ হাসিনা। গত সোমবার নূর মোহাম্মদ গণভবনে যান। তিনি জামালপুর-১ আসনের সার্বিক অবস্থা নিয়ে কথা বলেন। এ সময় আওয়ামী লীগ সভানেত্রী নূর মোহাম্মদকে সহানুভূতি ব্যক্ত করে ভবিষ্যতে মূল্যায়নের আশ্বাস দিয়ে এবার আবুল কালাম আজাদকে আবারও মনোনয়ন দেওয়ার কথা জানান। জবাবে নূর মোহাম্মদ বলেন, আপনার আদর্শে উজ্জীবিত হয়ে রাজনীতি করিম। আপনার নির্দেশ মেনেই কাজ করব। উল্লেখ্য, বর্তমান এমপি আবুল কালাম আজাদ আওয়ামী লীগের প্রেসিডিয়াম সদস্য শেখ ফজলুল করিম সেলিমের ভায়রা ভাই। এ ব্যাপারে বকশীগঞ্জ উপজেলা আওয়ামী লীগের সভাপতি এবং মনোনয়নের অন্যতম দাবিদার নূর মোহাম্মদের সঙ্গে যোগাযোগ করা হলে তিনি বিষয়টি স্বীকার করে বলেন, আমি বঙ্গবন্ধুর আদর্শের সন্তান। বঙ্গবন্ধুকন্যা শেখ হাসিনার যে কোনো নির্দেশ আমি মাথা পেতে নিতে প্রস্তুত। বঙ্গবন্ধুর স্বপ্ন এবং জননেত্রী শেখ হাসিনার রাজনৈতিক আদর্শকে ধারণ করে আমি রাজনীতি করি। মানুষের সেবা করি। তার আদর্শে উদ্বুদ্ধ হয়েই আমি এলাকায় দলকে সংগঠিত এবং নেতা-কর্মীদের ঐক্যবদ্ধ করার চেষ্টা করেছি। মানুষের পাশে থেকে ঘরে ঘরে গাছ লাগিয়েছি। টিউবওয়েল দিয়েছি। মানুষের চিকিৎসা ও লেখাপড়ার জন্য আমার সাধ্যমতো সহায়তা করেছি। আগামীতেও আমি আমার এলাকার মানুষের জন্য কাজ করে যাব। নূর মোহাম্মদ বলেন, আমার হৃদয়ে বঙ্গবন্ধু, আদর্শ শেখ হাসিনা। কোনোভাবেই আমার হৃদয় থেকে বঙ্গবন্ধুর আদর্শ সরবে না।"
"নির্বাচন কমিশনার কবিতা খানম বলেছেন, আসন্ন জাতীয় সংসদ নির্বাচনে নারীরা যাতে উল্লেখযোগ্য সংখ্যায় ভোটাধিকার প্রয়োগ করতে পারে তার জন্য প্রয়োজনীয় ব্যবস্থা নেওয়া হবে। গতকাল রাজশাহীতে ইউএনডিপি আয়োজিত দুই দিনব্যাপী ‘জেন্ডার অ্যান্ড ইলেকশন’ কর্মশালার উদ্বোধনী অনুষ্ঠানে এ কথা বলেন তিনি। জেলা প্রশাসকের দফতর থেকে মনোনয়ন বাতিল হওয়া প্রার্থীদের সার্টিফাইড কপি দিতে বিলম্ব করা হচ্ছে সাংবাদিকদের এমন প্রশ্নের জবাবে নির্বাচন কমিশনার কবিতা খানম বলেন, জেলা প্রশাসকদের নির্দেশ দেওয়া হয়েছে যাতে আজকের মধ্যেই বাতিল হওয়া প্রার্থীদের সার্টিফাইড কপি দেওয়া হয়।"
"যুবলীগ চেয়ারম্যান মোহাম্মদ ওমর ফারুক চৌধুরী বলেছেন, বিএনপি জানে, দন্ডিত ব্যক্তিরা নির্বাচনে অংশ নিতে পারে না, তাহলে কেন তাদের মনোনয়ন দিল? তারা বলছে রিটার্নিং অফিসাররা নাকি সৎমায়ের ভূমিকা রাখছেন। আসলে তাদের উদ্দেশ্য নির্বাচন কমিশন ও জাতীয় নির্বাচনকে প্রশ্নবিদ্ধ করে ইস্যু তৈরি করা। যুবলীগের প্রতিষ্ঠাতা চেয়ারম্যান শেখ ফজলুল হক মণির ৭৯তম জম্ম বার্ষিকী উপলক্ষে গতকাল ইঞ্জিনিয়ার্স ইনস্টিটিউশন মিলনায়তনে আলোচনা সভায় সভাপতির বক্তব্যে তিনি এ কথা বলেন। সকালে ধানমন্ডিতে বঙ্গবন্ধু স্মৃতি জাদুঘরের সামনে জাতির পিতার প্রতিকৃতিতে শ্রদ্ধাঞ্জলি নিবেদন, বনানী কবরস্থানে শহীদ শেখ ফজলুল হক মণির কবরে পুষ্পার্ঘ্য অর্পণ ও ফাতিহা পাঠ করা হয়। যুবলীগ চেয়ারম্যান ওমর ফারুক চৌধুরীর সভাপতিত্বে সাধারণ সম্পাদক মো. হারুনুর রশীদের পরিচালনায় এতে বক্তব্য দেন যুবলীগ প্রেসিডিয়াম সদস্য শহীদ সেরনিয়াবাত, মুজিবুর রহমান চৌধুরী, মো. ফারুক হোসেন প্রমুখ।"
"নওগাঁ-৫ (সদর) সংসদীয় আসনে আওয়ামী লীগের প্রার্থী বর্তমান এমপি ও জেলা আওয়ামী লীগের সভাপতি আবদুল মালেকের গত পাঁচ বছরে সম্পদ বেড়েছে সাড়ে চারগুণ। আর তার স্ত্রী শাহনাজ মালেকের সম্পদ বেড়েছে দুইগুণ। দশম ও একাদশ জাতীয় সংসদ নির্বাচনে আবদুল মালেকের দেওয়া হলফনামা বিশ্লেষণ করে এসব তথ্য পাওয়া গেছে। ২০১৪ সালে দশম সংসদ নির্বাচনের আগে আবদুল মালেকের জমা দেওয়া হলফনামায় দেখা যায়, তার পেশা ছিল ব্যবসা (বিবিধ পণ্যের ব্যবসা)। ব্যবসা থেকে আয় ছিল ৯ হাজার টাকা। কৃষি খাত থেকে ৫ হাজার ২৪৫ টাকা। দোকান ভাড়া ও সঞ্চয়পত্র থেকে স্ত্রী ও পরিবারের অন্য সদস্যদের বার্ষিক আয় ছিল ১ লাখ ৩০ হাজার টাকা। এ ছাড়া সংসদ সদস্য হিসেবে তিনি ২ লাখ ৫৫ হাজার ৭৫৫ টাকা সম্মানী পেতেন বলে হলফনামায় উল্লেখ করেন। একাদশ সংসদ নির্বাচনে মালেকের দেওয়া হলফনামায় দেখা যায়, তার পেশা কৃষি ও যৌথ ব্যবসা। এর বাইরে তার আয়ের উৎস ঠিকাদারি, সংসদ সদস্য ও মুক্তিযোদ্ধা হিসেবে সম্মানী। মালেকের বার্ষিক আয় ৬৫ লাখ ৩৭ হাজার ১৫০ টাকা এবং তার ওপর নির্ভরশীলদের বার্ষিক আয় ২৪ লাখ ৮৬ হাজার ৬৩২ টাকা। দশম সংসদ নির্বাচনের আগে অস্থাবর সম্পদের মধ্যে মালেকের নগদ ছিল ৫৫ হাজার ২৯৬ টাকা। ব্যাংক ও আর্থিক প্রতিষ্ঠানে জমা করা অর্থের পরিমাণ ছিল ১৯ লাখ ৩৪ হাজার ৭০৪ টাকা। ব্যবসায় বিনিয়োগ করা ছিল ৩ লাখ ৫০ হাজার টাকা। বিভিন্ন আসবাবপত্র ছিল ১ লাখ ৫০ হাজার টাকার। এ ছাড়া ৩ লাখ ৭০ হাজার টাকা মূল্যের একটি জিপ গাড়ি ও ১০ তোলা সোনার কথা হলফনামায় উল্লেখ করেছিলেন। পাঁচ বছর আগে তার স্ত্রীর নগদ ছিল ১৫ হাজার টাকা এবং বিভিন্ন ব্যাংক ও আর্থিক প্রতিষ্ঠানে জমা করা অর্থের পরিমাণ ছিল ৭ লাখ ৯১ হাজার ৫০ টাকা। বিভিন্ন সঞ্চয়পত্র ও স্থায়ী আমানতে বিনিয়োগ ছিল ৩৫ লাখ টাকা।বর্তমানে মালেকের নগদ টাকার পরিমাণ ৯ লাখ ১৪ হাজার ৬৪২ টাকা এবং স্ত্রীর নগদ টাকা আছে ২৯ লাখ ২৫ হাজার ৩০০ টাকা। ব্যাংকে মালেকের জমার পরিমাণ ১ কোটি ১১ লাখ ৩৯ হাজার ৪১৪ টাকা এবং স্ত্রীর নামে ব্যাংকে জমা আছে ২৮ লাখ ৫৫ হাজার ৩০০ টাকা। স্ত্রীর নামে সঞ্চয়পত্র রয়েছে ১৬ লাখ টাকার। এ ছাড়া স্ত্রীর ১০০ ভরি সোনা রয়েছে বলে হলফনামায় উল্লেখ করা হয়েছে।"
"কুষ্টিয়া-৩ (সদর) আসনে আওয়ামী লীগের প্রার্থী দলের যুগ্ম সাধারণ সম্পাদক মাহবুব-উল আলম হানিফ। এ আসনে নির্বাচনী প্রচারণায় অনেকটাই এগিয়ে আছেন আওয়ামী লীগ নেতা-কর্মীরা। কেন্দ্রভিত্তিক কমিটি গঠন, উঠান বৈঠক, বিভিন্ন সামাজিক সংগঠনের সঙ্গে মতবিনিময়সহ নানা কার্যক্রম চালিয়ে যাচ্ছেন তারা। তবে এখনো পর্যন্ত দলের চূড়ান্ত প্রার্থী ঠিক না হওয়ায় বিএনপি নেতা-কর্মীদের মধ্যে হতাশা বিরাজ করছে। মাহবুব-উল আলম হানিফ ২০১৪ সালে কুষ্টিয়া-৩ (সদর) আসন থেকে সংসদ সদস্য নির্বাচিত হওয়ার পর এখানে অভাবনীয় উন্নয়ন কাজ হয়েছে। কুষ্টিয়া মেডিকেল কলেজ ও হাসপাতাল, কুষ্টিয়া-হরিপুর সংযোগ সেতু, কুষ্টিয়া শহর বাইপাস সড়ক, শ্রী শ্রী গোপীনাথ জিউর মন্দির, অত্যাধুনিক সুইমিং পুলের মতো বৃহৎ উন্নয়ন প্রকল্প বাস্তবায়ন হয়েছে মাহবুব-উল আলম হানিফ এমপি নির্বাচিত হওয়ার পর। এ ছাড়া অত্যাধুনিক শিল্পকলা একাডেমি ভবন, ইকোপার্কসহ আরও গুরুত্বপূর্ণ প্রকল্পের কাজ এগিয়ে চলেছে। বলা হয়ে থাকে স্বাধীনতার পর কুষ্টিয়াতে কোনো সংসদ সদস্য এত উন্নয়ন করতে পারেননি।"
অসুস্থ যাত্রাশিল্পী শংকরী হাজারীকে প্রধানমন্ত্রীর ত্রাণ তহবিল থেকে পাঁচ লাখ টাকার অনুদান দেওয়া হয়েছে। শিল্পী ঐক্যজোটের সভাপতি ডি এ তায়েব ও সাধারণ সম্পাদক নাট্যনির্মাতা জি এম সৈকত তার সুচিকিৎসার জন্য শিল্পী ঐক্যজোটের পক্ষ থেকে প্রধানমন্ত্রীর কাছে আবেদন করেন। অনুদান প্রদানকালে শিল্পীর সঙ্গে ছিলেন জি এম সৈকত। সাতক্ষীরার শিল্পী শংকরী হাজারীকে অনুদান দেওয়ায় শিল্পী ঐক্যজোটের পক্ষ থেকে প্রধানমন্ত্রীকে ধন্যবাদ ও কৃতজ্ঞতা জানান ডি এ তায়েব ও জি এম সৈকত।
"ঢালিউডের শীর্ষনায়ক শাকিব খান আশা প্রকাশ করে বলেছেন আসন্ন জাতীয় সংসদ নির্বাচন উৎসবমুখর পরিবেশে অনুষ্ঠিত হবে। তার কথায় এবার সব রাজনৈতিক দল নির্বাচনে অংশগ্রহণ করছে। এটি অবশ্যই আশার কথা। ভোট দানের পরিবেশও এখন পর্যন্ত ইতিবাচক দেখা যাচ্ছে। এরই মধ্যে শান্তিপূর্ণভাবে মনোনয়ন প্রদান সম্পন্ন হয়েছে। প্রার্থী এবং ভোটারদের মধ্যে সংসদ নির্বাচনকে ঘিরে এরই মধ্যে আনন্দঘন পরিবেশ তৈরি হয়েছে। শাকিব খান বলেন, একটি গণতান্ত্রিক সরকার ও গণতান্ত্রিক পরিবেশ দেশের উন্নয়নের জন্য অবশ্যই অনুকূল। আর বাংলাদেশে এমন সরকার থাকলে দেশের প্রভূত উন্নয়ন সাধিত হয়। আমার প্রত্যাশা যে সরকারই নির্বাচিত হয়ে আসুক না কেন তারা যেন দেশ, জাতি, দেশীয় সংস্কৃতি ও চলচ্চিত্রের উন্নয়নে কাজ করে। দেশ ও জনগণের ভাগ্যের উন্নয়নে গণতান্ত্রিক ব্যবস্থার বিকল্প নেই। আমরা আগামীতে আবারও সুন্দর একটি গণতান্ত্রিক সরকার চাই। শাকিব খান জানান তিনি গুলশান -২ এলাকার ভোটার। তিনি এখানকার মডেল হাই স্কুলে ভোট দিতে যাবেন। তার কথায় সুন্দর পরিবেশে স্বচ্ছ ও সুষ্ঠু আনন্দঘন নির্বাচন সবাই চায়। আমিও এমন আয়োজনে ভোট দিতে যাব।"
"ঢাকা-৭ আসনে আওয়ামী লীগ মনোনীত প্রার্থী ও ঢাকা মহানগর (দক্ষিণ) আওয়ামী লীগের সভাপতি আবুল হাসানাতের গাড়িতে অগ্নিকাণ্ডের ঘটনা ঘটেছে। গতকাল রাতে ধানমন্ডি ৩ নম্বরস্থ আওয়ামী লীগ কার্যালয় থেকে তার চকবাজারস্থ বাসায় ফেরার পথে রাজধানীর নিলক্ষেত মোড়ে এ দুর্ঘটনা ঘটে। এ বিষয়ে আবুল হাসানাত জানান, গাড়িটি ট্রাফিক সিগন্যালে দাঁড়ানো অবস্থায় হঠাৎ আগুন লেগে যায়। পরে দ্রুত গতিতে আমরা গাড়ি থেকে নেমে যাই। এ বিষয়ে নিউমার্কেট থানাকে অবহিত করা হয়েছে। এ ঘটনার পেছনে কারও হাত রয়েছে কিনা, পুলিশ তা ক্ষতিয়ে দেখছে বলেও তিনি জানান।"
"বাংলাদেশ সেনাবাহিনীর একটি বিশেষ প্রতিনিধি দল ভারতে সাত দিনের শুভেচ্ছা সফর শেষে গতকাল দেশে ফিরেছে। ৫০ সদস্যের প্রতিনিধি দলে সেনাবাহিনীর ২৫ জন তরুণ অফিসার ও তাদের স্ত্রীরা গত ২৬ নভেম্বর ভারতীয় সেনাবাহিনীর আমন্ত্রণে সেদেশে যান। সফরকালে তারা দিল্লি, আগ্রা ও কলকাতার দর্শনীয় ও ঐতিহাসিক স্থানসমূহ ভ্রমণ করেন। বাংলাদেশ ও ভারতের সেনাবাহিনী প্রধানের মধ্যে আলোচনার ভিত্তিতে উভয় দেশের সামরিক বাহিনীর মধ্যে বিদ্যমান সৌহার্দ্যপূর্ণ ও সহযোগিতামূলক সম্পর্ককে আরও এগিয়ে নিতে দুই দেশের সেনাবাহিনীর সদস্য ও তাদের পরিবারবর্গের মধ্যে দ্বিপক্ষীয় সফরের অংশ হিসেবে ভারতীয় সেনাবাহিনীর আমন্ত্রণে প্রথম ধাপে বাংলাদেশ হতে প্রতিনিধি দল ভারত যায়। পরে ভারতীয় সেনাবাহিনী হতেও অনুরূপ প্রতিনিধি দল বাংলাদেশে আসবে এবং এই ধরনের দ্বিপক্ষীয় সফর চলমান থাকবে। আইএসপিআর।"
"ভোটাধিকার এখন চ্যালেঞ্জের মুখে বলে মন্তব্য করেছেন সুশাসনের জন্য নাগরিক-সুজন সম্পাদক বদিউল আলম মজুমদার। তিনি বলেন, বর্তমানে দেশে সুশাসনের খুবই অভাব। নির্বাচন এখন প্রশ্নের মুখে। দেশে সুশাসন প্রতিষ্ঠা করতে সাধারণ জনগণকে সচেতন হতে হবে। জনগণ যত বেশি সচেতন হবে সুশাসন তত বেশি প্রতিফলিত হবে। পাশাপাশি রাজনৈতিক দলগুলোকেও সচেতন হওয়া দরকার। তিনি বলেন, নির্বাচনের মাধ্যমেই গণতন্ত্র প্রতিষ্ঠা লাভ করে। নির্বাচনে সাধারণ মানুষের ভূমিকা অনেক গুরুত্বপূর্ণ। বর্তমান অবস্থা বিবেচনা করলে ভোটাধিকার এখন চ্যালেঞ্জের মুখে। তাই সবাইকে সচেতন থাকতে হবে। মাঠপযায়ে নজরদারিত্বের প্রয়োজন। এজন্য মিডিয়াকে স্বাধীনভাবে কাজ করতে হবে। গতকাল সকালে রাজধানীর সেগুনবাগিচায় ডিআরইউর সাগর-রম্ননি মিলনায়তনে ‘আমরা সাধারণ জনগণ’এর ব্যানারে এক আলোচনা সভায় তিনি এ কথা বলেন। সংগঠনের আহবায়ক ফিরোজা বেগমের সভাপতিত্বে ও ঢাকা সাংবাদিক ইউনিয়ন-ডিইউজের নির্বাহী সদস্য ডি এম আমিরুল ইসলাম অমরের পরিচালনায় আলোচনা সভায় বক্তব্য দেন, ন্যাশনাল কংগ্রেস বাংলাদেশ-এনসিবির চেয়ারম্যান মো. ছাবের আহাম্মদ (কাজী ছাব্বীর), এনসিবির প্রেসিডিয়াম সদস্য মাহফুজা আক্তার বীনা প্রমুুখ।ড. বদিউল আলম মজুমদার বলেন, ‘দেশে সুশাসনের ঘাটতি দেখা দিয়েছে। নির্বাচন হতে হবে সুষ্ঠু, নিরপেক্ষ, অবাধ, অংশগ্রহণমূলক ও প্রতিযোগিতামূলক। আমরা চাই একটি সুষ্ঠু, নিরপেক্ষ ও গ্রহণযোগ্য নির্বাচন। যেখানে আমরা ভোটাধিকার প্রয়োগ করতে পারব। ভোটের অধিকার রক্ষা হলেই দুর্নীতি ও সন্ত্রাসসহ সব অপরাধ বন্ধ হতে বাধ্য হবে।’"
"স্কুল থেকে ছাড়পত্র (টিসি) দেওয়ায় এবং শিক্ষার্থীর সামনে বাবা-মাকে ‘অপমান’ করায় ভিকারুননিসা নূন স্কুলের বেইলি রোড শাখার এক ছাত্রী আত্মহত্যা করেছে বলে জানা গেছে। তার নাম অরিত্রি অধিকারী (১৫)। সে নবম শ্রেণির ছাত্রী ছিল। গতকাল দুপুরে শান্তিনগরের ২৩/২৪ নম্বর বাসায় গলায় ফাঁস দিয়ে সে আত্মহত্যা করে।  অরিত্রির বাবা দিলীপ অধিকারী জানান, বড় মেয়ে অরিত্রি অধিকারী, ছোট মেয়ে ঐন্দ্রীলা অধিকারী ও স্ত্রী বিউটি অধিকারীকে নিয়ে শান্তিনগরে থাকেন। গ্রামের বাড়ি বরগুনা সদরে। তিনি কাস্টমসের সিঅ্যান্ডএফের ব্যবসা করেন। ছোট মেয়ে ঐন্দ্রীলা অধিকারীও ভিকারুননিসা নূন স্কুলের শিক্ষার্থী। তিনি জানান, অরিত্রির বার্ষিক পরীক্ষা চলছিল। রবিবার ইতিহাস পরীক্ষায় নিষেধ থাকা সত্ত্বেও অরিত্রি মোবাইল ফোন নিয়ে কেন্দ্রে যায়। পরে ফোনটি দেখতে পেয়ে শিক্ষকরা তা নিয়ে নেয় এবং অরিত্রিকে পরীক্ষার হল থেকে বের করে দেয়। গতকাল সকালে পরীক্ষা দেওয়ার জন্য স্কুলে যায় অরিত্রি। কিন্তু তাকে পরীক্ষায় অংশগ্রহণ করতে না দিয়ে বাবা-মাকে স্কুলে নিয়ে আসতে বলে কর্তৃপক্ষ। তখন আমি ও আমার স্ত্রী গেলে স্কুল কর্তৃপক্ষ জানিয়ে দেয়, অরিত্রি পরীক্ষায় মোবাইল ফোন ব্যবহার ও নকল করেছে। তাকে স্কুল থেকে টিসি দেওয়া হয়েছে। টিসি না দেওয়ার জন্য স্কুলের শিক্ষকদের অনেক অনুরোধ করেন তারা। কিন্তু স্কুল কর্তৃপক্ষ তাদের কোনো কথা না শুনে অরিত্রিকে স্কুলে রাখা যাবে না বলে সাফ জানিয়ে দেয়। স্কুল থেকে বের হয়ে স্ত্রী ও মেয়েকে বাসায় নামিয়ে দেই।তাদের বাসায় রেখে বিভিন্ন জায়গায় ফোনে তদবিরের চেষ্টা করি। হঠাৎ বাসা থেকে ফোন আসে অরিত্রি কক্ষের দরজা বন্ধ করে রেখেছে। তত্ক্ষণাৎ বাসায় গিয়ে দরজা ভাঙলে অরিত্রিকে ফ্যানের সঙ্গে ঝুলন্ত অবস্থায় পাওয়া যায়। দ্রুত তাকে উদ্ধার করে স্থানীয় হাসপাতাল হয়ে ঢাকা মেডিকেলে নেওয়া হলে কর্তব্যরত চিকিৎসক তাকে মৃত ঘোষণা করেন।অরিত্রির এক স্বজন জানান, স্কুলের প্রধান শিক্ষককে অরিত্রির বাবা-মা অনেক অনুরোধ করেছিলেন। কিন্তু প্রধান শিক্ষক কোনো কথাই শুনেননি। তিনি মৌখিকভাবে অরিত্রির টিসির কথা জানিয়ে দেন। আর গতকাল আনুষ্ঠানিকভাবে টিসি দেওয়ার কথা বলেন। প্রধান শিক্ষক অরিত্রির বাবার অনুরোধ তো রাখেনইনি বরং তাকে অনেক অপমান করেন। অপমান সইতে না পেরে দিলীপ অধিকারী আবেগে কান্নাজুড়ে দেন। অরিত্রি এটি প্রত্যক্ষ করে। আর এসব রাগ-ক্ষোভে সে আত্মহত্যা করেছে।কাঁদতে কাঁদতে দীলিপ অধিকারী বলেন, অরিত্রিকে টিসি না দিতে আমি এবং তার মা স্কুল কর্তৃপক্ষকে অনেক অনুরোধ করেছিলাম। কিন্তু কোনো কাজ হয়নি। অরিত্রিকে আরেকবার সুযোগ দিলে হয়তো আমার মেয়ে পৃথিবী ছেড়ে চলে যেত না!এ বিষয়ে ভিকারুননিসা নূন স্কুল অ্যান্ড কলেজের অধ্যক্ষ নাজনীন ফেরদৌস জানান, অরিত্রি বিজ্ঞান বিভাগের ছাত্রী ছিল। রবিবার পরীক্ষার দিন মোবাইলে বইয়ের ছবি তুলে এনে বেঞ্চের ওপর রেখে নকল করে। এ অপরাধে তার মোবাইল নিয়ে নেওয়া হয়। গতকাল তার মা-বাবাকে স্কুলে আসতে বলা হয়। পরে তারা স্কুলে আসেন। তাদের অরিত্রির বিষয়টি পরিষ্কার করে জানানো হয়। তবে অরিত্রির মা-বাবাকে অপমান এবং অরিত্রিকে টিসি দেওয়ার বিষয়ে তিনি কোনো মন্তব্য করেননি।গতকাল রামপুরার বনশ্রীতে একটি বিদ্যুতের খুঁটিতে ইন্টারনেটের তার লাগানোর সময় বিদ্যুৎস্পৃষ্টে নাসির হোসেন (৩০) নামে ক্যাবল অপারেটরের মৃত্যু হয়েছে। টাঙ্গাইলের ঘাটাইল থানার খিলগাতী গ্রামের হোসেন আলীর ছেলে নাসির। দক্ষিণ বনশ্রীর জি-ব্লকে থাকতেন এবং স্থানীয় অন্তরঙ্গ.কম নামে ইন্টারনেট সরবরাহকারী প্রতিষ্ঠানে কাজ করতেন।গতকাল উত্তর বাড্ডা হোসেন মার্কেটের সামনে সড়ক দুর্ঘটনায় রফিকুল ইসলাম রফিক (৩৬) নামে এক প্রাইভেটকার চালকের মৃত্যু হয়েছে। তার বাড়ি কুমিল্লার হোমনা থানার কৃষ্ণপুরে। স্ত্রী ও তিন মেয়েকে নিয়ে উত্তর বাড্ডা বাওলিয়াপাড়া মসজিদ সংলগ্ন একটি বাসায় থাকতেন।এদিকে, গতকাল বিকালে বংশালের আগামাছি লেনে একটি নির্মাণাধীন ভবনে বিদ্যুৎস্পৃষ্টে ইমরান হোসেন (২৫) নামে এক শ্রমিক মারা যান। তার বাড়ি পটুয়াখালীর গলাচিপায়।"
"স্থানীয় সরকার মন্ত্রণালয়ের সাবেক সচিব আবু আলম মো. শহীদ খান বলেছেন, আইনশৃঙ্খলা রক্ষাকারী বাহিনীকে স্বাধীনভাবে কাজ করতে দিতে হবে। কোনো ধরনের রাজনৈতিক স্বার্থে আইনশৃঙ্খলা বাহিনীকে ব্যবহার করা যাবে না। প্রতিটি রাজনৈতিক দলকেই এ বিষয়টি প্রাধান্য দিয়ে ইশতেহার প্রণয়ন করা উচিত বলে মন্তব্য করেন তিনি। গতকাল বাংলাদেশ প্রতিদিনকে দেওয়া এক সাক্ষাৎকারে তিনি এসব কথা বলেন। তিনি আরও বলেন, দেশের আইনশৃঙ্খলা জোরদার করতে এবং অপরাধ রুখতে আইনশৃঙ্খলা বাহিনীর কাজের ধারাবাহিকতা অব্যাহত রাখতে হবে। এই সংস্থাগুলো যেন স্বাধীনভাবে কাজ করতে পারে সে প্রতিশ্রুতি দিতে হবে ইশতেহারে। কারণ, ব্যক্তিগত বা রাজনৈতিক স্বার্থে আইনশৃঙ্খলা রক্ষাকারী ব্যবহার বন্ধ করতে হবে। আবু আলম মো. শহীদ খান বলেন, আইনশৃঙ্খলা বাহিনীর সদস্যরাও যেন ক্ষমতার অপব্যবহার না করতে পারে সে বিষয়টি দেখতে হবে। কেউ যেন আইনবিরোধী কাজে না জড়াতে পারে এ জন্য মনিটরিং জোরদার করতে হবে। আইনশৃঙ্খলা রক্ষাকারী বাহিনী কারও তোষামোদের বা স্বার্থ উদ্ধারের জন্য নয়। দেশ এবং জনগণের রক্ষার দায়িত্বে এই সংস্থাগুলো যেন ঠিকভাবে দায়িত্ব পালন করতে পারে সেদিকে খেয়াল রেখে ইশতেহার তৈরি করতে হবে।"
"আফগানিস্তানে শান্তি প্রতিষ্ঠায় সহযোগিতা চেয়ে পাকিস্তানের প্রধানমন্ত্রী ইমরান খানের কাছে চিঠি লিখেছেন মার্কিন প্রেসিডেন্ট ডোনাল্ড ট্রাম্প। পাকিস্তানের পররাষ্ট্র মন্ত্রণালয় এক বিবৃতিতে এ তথ্য জানিয়েছে। ইমরানকে লেখা চিঠিতে ট্রাম্প বলেছেন, যুদ্ধে উভয় দেশই ক্ষতির শিকার হয়েছে। একই সঙ্গে তিনি পাকিস্তানের সঙ্গে সহযোগিতা বাড়াতে আগ্রহ প্রকাশ করেন। ট্রাম্প দাবি করেন, আলোচনার মাধ্যমে আফগান যুদ্ধের অবসানকে তিনি সবচেয়ে বেশি গুরুত্ব দিচ্ছেন। আফগান সরকারের সঙ্গে তালেবানকে আলোচনায় বসাতে পাকিস্তানের সহযোগিতা চান তিনি। ট্রাম্পের এই চিঠিকে স্বাগত জানিয়েছে পাকিস্তানের পররাষ্ট্র মন্ত্রণালয়। ট্রাম্প ক্ষমতায় আসার পর থেকেই পাকিস্তানের সঙ্গে দ্বিপক্ষীয় সম্পর্কে উত্তেজনা দেখা দেয়। ট্রাম্প পাকিস্তানকে অর্থ সহায়তা বন্ধ করে দেওয়ারও ঘোষণা দেন।—ডন"
"বুকের মধ্যে টিউমার নানা স্থানে হতে পারে। যেমন- ব্রংকাস, ফুসফুস, দুটি ফুসফুসের মাঝের অংশ বা মিডিয়াষ্টিনাম প্রভৃতি স্থানে ফুসফুসের বা শ্বাসতন্ত্রের ক্যান্সার প্রত্যক্ষভাবে হয়। আবার কখনো কখনো স্তন, কিডনি, জরায়ু, ওভারি, টেসটিস, থাইরয়েড প্রভৃতির ক্যান্সার থেকে ফুসফুসে ছড়িয়ে আসতে পারে।ব্রংকাসের ক্যান্সার : ক্যান্সার রোগের ক্ষেত্র হিসেবে দেখা গেছে যে, ব্রংকাসের ক্যান্সার শতকরা ৪০ ভাগ পুরুষের হয়। মহিলাদের ক্ষেত্রে এটি কম হয়। পুরুষের প্রায় পাঁচ ভাগের একভাগ পরিমাণ শ্বাসনালীর ক্যান্সার হতে পার মহিলাদের ক্ষেত্রে। এটি আবার ৪৫ থেকে ৭৫ বছরের মধ্যে বেশি হতে দেখা যায়। শ্বাসনালীর ক্যান্সারের একটি প্রধান কারন ধূমপান করা এবং যে যত বেশি সিগারেট খান তার তত বেশি এই রোগ হবার প্রবণতা ও সম্ভাবনা থাকে।জটিল উপসর্গ : ফুসফুস থেকে দেহের বিভিন্ন স্থানে এইভাবে দ্রুত ছড়িয়ে পড়ে। ঠিকমত সার্জিক্যাল চিকিৎসা প্রভৃতি দ্রুত না হলে এক বছরের বা তার কম সময়ের মধ্যে রোগীর মৃত্যু হয়ে থাকে।লক্ষণ : প্রথম আক্রমণকালে রোগ নির্ণয় করা কঠিন হয়। কাশি হলো একটি সাধারন লক্ষন। এছাড়া অন্য লক্ষণ বিশেষ বোঝা যায় না। * জীবাণু সংক্রমণের পরিমাপের ওপর কফের চরিত্র নির্ভর করে।* তারপর সামান্য রক্ত উঠতে দেখা যায় কফের সঙ্গে। * ফুসফুসের কোন খণ্ডে কোলাপস হলে শ্বাসকষ্ট, হাঁপানির ভাব প্রভৃতি প্রকাশ পায়। অনেক সময় রোগী ক্রণিক ব্রংকাইটিসে আগে থেকে ভুগলে এটি দেরিতে দেখা যায়। * অনেক সময় নিউমোনিয়ার লক্ষণ এবং ফুসফুসের পর্দা বা প্লুরাতে ব্যথা অনুভব করা যেতে পারে। * প্লুরাতে টিউমারের আক্রমণ ঘটলে প্লুরার এই পর্দায় পানি জমে এবং তার সঙ্গে প্রচুর রক্ত মিশ্রিত থাকে। * অনেক সময় পরবর্তীকালে হাতেও ব্যথা দেখা দেয়। কারণ, ইন্টারকোষ্টাল নার্ভ বা স্নায়ু এবং ব্র্যাকিয়াল প্লেক্সাস আক্রান্ত হয় বলে এটি হয়। অনেক সময় কোন কোন বুকের হাড় নষ্ট হতে পারে এ থেকে। * পরবর্তীকালে রোগ বাড়লে রোগীর মনের পরিবর্তন, প্রস্রাবে রক্ত, চর্মে নডিউল দেখা দিতে পারে। এছাড়া কখনো কখনো স্নায়ু আক্রান্ত হয়ে দেহের নানা স্থানের স্নায়ুবিক অক্ষমতা ও তার জন্য বিভিন্ন লক্ষণ প্রকাশ পেতে পারে।বুকের চিহ্ন :  প্রথম অবস্থায় বুকে কোন লক্ষণ দেখা বা বোঝা যায় না। এটি ব্রংকাইটিস বলে মনে হতে পারে। * ব্রংকাসে বাধার সৃষ্টি হলে তখন পালমোনারী কোলান্স-এর লক্ষণাদি চোখে পড়ে। * টিউমার বড় হলে তখন প্লুরাল ইফিউশন দেখা দেয়। * প্লুরাতে ছড়িয়ে পড়লে শুকনা অথবা ইফিউশনযুক্ত প্লুরিসি দেখা যায়।লেখক : বক্ষ্যব্যাধি বিশেষজ্ঞ, ইকবাল চেস্টসেন্টার, মগবাজার ওয়্যারলেস, ঢাকা।"
"শীতকালে অধিকাংশ সময় যা  যা লক্ষণীয় : * নাকে সর্দি বা নাক থেকে পানি ঝরা * গলাব্যথা * ঠাণ্ডালাগা * নাক বন্ধ থাকা * শরীর ব্যথা * হালকা মাথাব্যথা * হাঁচি বা কাশি * জ্বর জ্বর ভাব অনুভূত হওয়াপ্রতিরোধের সহজ উপায় : উপরোক্ত লক্ষণগুলো থাকলে যত বেশি সময় সম্ভব বাসায় থাকা।* যথা সম্ভব হাত এবং শরীর পরিষ্কার রাখা। * নাকে সর্দি বা নাক থেকে পানি ঝরা অবস্থায় মুখে বার বার হাত না দেওয়া। * সব সময় গরম কাপড় বা সকালের রোদে কিছু সময় বসা।* শীতের সকালে সব সময় কুসুম গরম পানি ব্যবহার করা।* যাদের ধুলাতে এলার্জি আছে তাদের উচিত রাস্তায় ধুলাতে  মুখে মাস্ক পরা। * যাদের শীতে বরাবর সর্দি বা নাক থেকে পানি ঝরে তাদের আগে থেকেই ডাক্তারের শরণাপন্ন হয়ে প্রতিরোধমূলক ব্যবস্থা নেওয়া। * উপরোক্ত লক্ষণ খুব প্রকট হলে অবশ্যই ডাক্তারের কাছে গিয়ে চিকিৎসা ব্যবস্থা নেওয়া।ডা. এম এস মলিএমবিবিএস, এমফিল (খাদ্য ও পুষ্টি, ডিইউ)"
"শ্রীলঙ্কার আদালত মাহিন্দা রাজাপক্ষের প্রধানমন্ত্রিত্ব এবং মন্ত্রিসভার বৈঠক অনুষ্ঠানের ক্ষমতা বাতিল করে একটি আদেশ জারি করেছে। গতকাল দেশটির আপিল আদালত এ আদেশ দেয় বলে জানিয়েছে এনডিটিভি। আদালত বলেছে, আগে রাজাপক্ষের মন্ত্রিসভা বৈধ প্রমাণিত হতে হবে। রাজাপক্ষেকে সরকার প্রধান থাকার অনুমতি দিলে তা শ্রীলঙ্কার জন্য ‘অপূরণীয় ক্ষতির কারণ হবে’ বলেও রায়ে জানিয়েছে আদালত। শ্রীলঙ্কার ক্ষমতাসীন জোটের মধ্যে বিরোধের জেরে গত ২৬ অক্টোবর প্রেসিডেন্ট মাইথ্রিপালা সিরিসেনা প্রধানমন্ত্রীর পদ থেকে রনিল বিক্রমাসিংহকে বরখাস্ত করে ওই দিন রাতেই রাজাপক্ষকে প্রধানমন্ত্রী হিসেবে শপথ পড়ান। তিনি বিক্রমাসিংহের মন্ত্রিসভাও ভেঙে দিয়েছিলেন। পার্লামেন্টে নিজেদের সংখ্যাগরিষ্ঠতা দাবি করে বিক্রমাসিংহে প্রধানমন্ত্রিত্ব ছাড়বেন না বলে ঘোষণা দেন এবং পক্ষ যাচাইয়ে এমপিদের মধ্যে ভোট আয়োজনের আহ্বান জানান। সংখ্যাগরিষ্ঠতা প্রমাণে ব্যর্থ হবেন এমনটা নিশ্চিত হওয়ায় সিরিসেনা পার্লামেন্ট বিলুপ্ত ঘোষণা করে আগাম নির্বাচনের ডাক দেন। কিন্তু পরে সুপ্রিম কোর্টে পার্লামেন্ট ভেঙে দেওয়ার ঘোষণা বাতিল করে। গত মাসে প্রধানমন্ত্রী রাজাপক্ষের বিরুদ্ধে পার্লামেন্টে দুবার অনাস্থা ভোট হয় এবং দুবারই তিনি হেরে যান। এরপরও পদত্যাগ করতে রাজি হননি সাবেক এই প্রেসিডেন্ট। রাজাপক্ষের বিপক্ষে গত ১৬ নভেম্বর হওয়া দ্বিতীয় অনাস্থা ভোটের ফল প্রত্যাখ্যান করে প্রেসিডেন্ট সিরিসেনা তৃতীয় অনাস্থা ভোট আয়োজনের আহ্বান জানিয়েছেন। —এএফপি"
"বিজয়ের ৪৭ বছর উদযাপন উপলক্ষে বাংলাদেশ কেমন, তা দেখার আয়োজন ‘ভালোবাসার বাংলাদেশ’। প্রতিযোগিতামূলক এই আয়োজনের মাধ্যমে প্রতিযোগীরা এক মিনিটে তুলে ধরেছেন তাদের দেখা বাংলাদেশকে। ক্যাম্পেইনটি চলবে ১৬ ডিসেম্বর পর্যন্ত। স্কয়ার টয়লেট্রিজ লিমিটেড এবং মিডিয়াকম লিমিটেডের সহায়তায় আয়োজিত এই ক্যাম্পেইনের সহযোগী আয়োজক ছবিয়াল, আমরাই বাংলাদেশ এবং গ্রিনবি কমিউনিকেশন্স।"
"ক্লান্তি, অবসাদ, ভুল ডায়েটসহ বিভিন্ন কারণে খুব কম বয়সেই চুল পড়তে পারে। স্বাভাবিকভাবে মানুষের প্রতিদিন গড়ে একশটির মতো চুল পড়ার কথা বলা হয়। কিন্তু এর চেয়ে বেশি পড়লে সেটি চিন্তার কারণ হতে পারে।অতিরিক্ত চুল পড়ার লক্ষণ দেখা দিলে আগে থেকেই সতর্ক হতে হবে। শুরু থেকেই যত্ন না নিলে কিন্তু মাথায় টাক পড়তে বেশি সময় লাগবে না। সঠিক কারণগুলো জানা থাকলে তবেই আপনি চুল পড়ার সমস্যা থেকে বেরিয়ে আসতে পারবেন।ক্লান্তি ধীরে ধীরে আমাদের শরীরের নানা ক্ষতি করে। চুল পড়াতেও অনুঘটক হিসেবে কাজ করে শারীরিক ও মানসিক ক্লান্তি। মাতৃত্বের কারণে অনেক নারীই চুল পড়ার সমস্যায় ভোগেন। যদিও বেশিরভাগ মায়ের ক্ষেত্রেই সন্তান জন্মের তিন মাস পর মাথায় ফের চুল গজায়। তবে কারও কারও সমস্যা হলে চিকিৎসকের পরামর্শ নেওয়া উচিত। শরীরে ভিটামিন-‘এ’র অভাব হলে মাথার চুল ঝরতে শুরু করে। প্রোটিন শরীরকে সুস্থ রাখতে সাহায্য করে। শরীরে প্রোটিনের অভাব হলেই চুল পড়ার সমস্যা হয়। অনেকে বংশগতভাবে চুল পড়ার শিকার হন। অনেকের হরমোন জনিত কারণে কম বয়সে চুল পড়ে যায়। শরীরে আয়রনের ঘাটতি হলে নানা ধরনের শারীরিকসমস্যা হয়।  শরীরে ভিটামিনের ঘাটতি কমাতে ডিম, শাকসবজি ও মাছ খেতে হবে প্রচুর পরিমাণে।ডা. দিদারুল আহসানচর্মরোগ বিশেষজ্ঞ, আল-রাজী হাসপাতাল, ফার্মগেট, ঢাকা।"
"নাইজেরিয়ার প্রেসিডেন্ট মারা গেছেন এবং তার জায়গায় একজন সুদানি ছদ্মবেশীকে প্রেসিডেন্ট হিসেবে চালানো হচ্ছে, এমন গুজব ছড়িয়ে পড়ার পর নীরবতা ভেঙে এর প্রতিবাদ জানিয়েছেন প্রেসিডেন্ট বুহারি। এক সম্মেলনে যোগ দিতে পোল্যান্ডে থাকা বুহারি স্থানীয় এক টাউন হলে প্রবাসী নাইজেরীয়দের উদ্দেশে বলেছেন, ‘এটিই সত্যিকারের আমি, আমি আপনাদের নিশ্চিত করছি। শিগগিরই আমি আমার ৭৬তম জন্মদিন উদযাপন করব এবং আমি সবলই থাকব। প্রকাশ করা হয়নি এমন এক অসুস্থতার কারণে গত বছর পাঁচ মাস লন্ডনে চিকিৎসা নিয়েছিলেন বুহারি। আগামী ফেব্রুয়ারিতে নাইজেরিয়ার পরবর্তী প্রেসিডেন্ট নির্বাচনে প্রতিদ্বন্দ্বিতাও করবেন তিনি। তিনি বলেন, ‘শরীর খারাপ থাকার সময় অনেকেই আমার মৃত্যু চেয়েছে। যারা আমার মৃত্যুর গুজব ছড়িয়েছে তাদের ‘অজ্ঞ ও অধার্মিক।’"
"বরিশাল সিটি করপোরেশনের সাবেক মেয়র বিএনপি নেতা আহসান হাবিব কামালের ছেলে কামরুল আহসান রূপনের ওপর হামলা চালানোর অভিযোগ উঠেছে ছাত্রলীগের নেতা-কর্মীদের বিরুদ্ধে। গতকাল বেলা ১১টার দিকে নগরীর ২৬ নম্বর ওয়ার্ডের কালিজিরা এলাকায় হামলায় আহত রূপনকে শেরেবাংলা মেডিকেলে ভর্তি করা হয়েছে। হাসপাতালে চিকিৎসাধীন রূপন জানান, সকালে তিনি নগরীর কালুশাহ সড়কের নিজ বাসা থেকে তার মাছের ঘেরের উদ্দেশে যাচ্ছিলেন। কালিজিরা এলাকা অতিক্রমকালে ছাত্রলীগ নামধারী কয়েক দুর্বৃত্ত তাকে গতিরোধ ও বেধড়ক মারধর করে। হামলায় রূপন ও তার বন্ধু রুবেল গুরুতর আহত হন। পরে স্থানীয়রা তাদের উদ্ধার করে শেরেবাংলা মেডিকেলে ভর্তি করে। এ ঘটনায় মামলা করার কথা জানান রূপন।এদিকে হামলার খবর পেয়ে পুলিশ ঘটনাস্থল পরিদর্শন করে কাউকে পায়নি বলে জানিয়েছেন কোতোয়ালি মডেল থানার ওসি মো. নুরুল ইসলাম। এ ঘটনায় লিখিত অভিযোগ পেলে আইনগত ব্যবস্থা নেওয়ার কথা বলেন তিনি।"
"ভারতের তথা গোটা বিশ্বের অন্যতম বিখ্যাত স্থাপনা তাজমহল। উত্তর প্রদেশের আগ্রায় অবস্থিত এ স্থাপনাটি সারা বিশ্বের কাছেই এখনো বিস্ময় হয়ে রয়েছে। ভারতের পর্যটন মন্ত্রণালয়ের তথ্য অনুসারে, প্রতিবছর ৭০ লাখ লোক আসে তাজমহল দেখতে। অক্টোবর থেকে তাজমহলে পর্যটকের স্রোত নামতে শুরু করে। চলে মার্চ পর্যন্ত। কিন্তু সাম্প্রতিক তথ্য বলছে, অবহেলা ও দূষণ আজ একে ধ্বংসের দ্বারপ্রান্তে এনে দাঁড় করিয়েছে। শামসুদ্দিন খান ৩০ বছর ধরে তাজমহলে ট্যুরিস্ট গাইড হিসেবে কাজ করছেন। জনা পঞ্চাশেক বিশ্বনেতাকে তাজমহল ঘুরিয়ে দেখানোর সৌভাগ্য হয়েছে তার। কণ্ঠে আক্ষেপ নিয়ে তিনি বলেন, তিন দশকে তার কালো চুল ধীরে ধীরে সাদা হয়েছে, আর শ্বেত তাজমহল ধীরে ধীরে হয়েছে কালো। এর জায়গায় জায়গায় এখন ফাটল চোখে পড়ে। ক্ষয়প্রাপ্ত হচ্ছে মার্বেল। সতেরো শতকে সম্রাট শাহজাহান যমুনার তীরে তার প্রিয়তমা স্ত্রী মমতাজ মহলের সমাধির ওপর তৈরি করেন তাজমহল। মমতাজ তার চতুর্দশ সন্তানের জন্ম দিতে গিয়ে মারা যান। যমুনা নদীর তীরে এই ইমারত নির্মাণে শাহজাহান রাজস্থান থেকে আনান বিশেষ একপ্রকার মার্বেল পাথর। এই মার্বেলের বিশেষত্ব হলো, সকালে একে গোলাপি দেখায়। বিকালে সাদা। সন্ধ্যায় দুধেল সাদা। আর এর উজ্জ্বলতা চোখ ধাঁধিয়ে দিত। এখন ক্রমেই দ্যুতি হারাচ্ছে তাজমহল। এর ভিতও দুর্বল হয়ে পড়ছে। যমুনার ভয়াবহ দূষণ এর ভিত দুর্বল হওয়ার কারণ। এর ভিত্তিভূমিতে ১৮০টি কূপ ও পাটাতনে কাঠ ব্যবহার করা হয়েছে, যেগুলো সবল রাখতে সারা বছর পানি সরবরাহের প্রয়োজন হয়। ইতিহাসবিদ রামনাথ বলেন, বেশির ভাগ মুঘল স্থাপনা বাগানের মধ্যে অবস্থিত। কিন্তু তাজমহল নির্মিত হয়েছে বাগানের কোনায়। যমুনার পানি ভিত্তিতে সরবরাহ করাই ছিল এর উদ্দেশ্য। যমুনায় পানির প্রবাহ না থাকায় ভিত্তির কাঠগুলো ভেঙে পড়ছে। তাজমহলের ভিত্তি দুর্বল হয়ে পুরো স্থাপনা ধসে পড়ার শঙ্কা তৈরি হয়েছে। ইউনেসকো ভারত সরকারকে এক প্রতিবেদনে জানায়, তাজমহল হলুদ হয়ে পড়ার কারণ অ্যাসিড বৃষ্টি। বিবিসি"
"মেক্সিকোর প্রেসিডেন্ট হিসেবে গত পরশুই শপথ নিয়েছেন বামপন্থী নেতা আন্দ্রেস ম্যানুয়েল লোপেজ ওব্রাদর। শপথ নিয়েই তিনি ঘোষণা দিয়েছেন সাবেক প্রেসিডেন্টদের ব্যবহৃত বিলাসবহুল ৬০টি উড়োজাহাজ ও ৭০টি হেলিকপ্টার বিক্রি করে দেওয়া হবে। বিক্রি হওয়া অর্থ দেশের কোষাগারে জমা হবে। গতকাল ভেরাক্রুজ রাজ্যের সালাপা শহরে এক সমাবেশে দেওয়া ভাষণে প্রেসিডেন্ট ওব্রাদর বলেন, ‘দুর্নীতিগ্রস্ত রাজনীতিবিদদের ব্যবহার করা সব উড়োজাহাজ ও হেলিকপ্টার বিক্রি করে দিচ্ছি আমরা।’ এতে সম্মতি জানায় সমাবেশে উপস্থিত জনতা। —এএফপিইয়েমেনের বিদ্রোহী নিয়ন্ত্রিত রাজধানীতে আহত ৫০ যোদ্ধাকে চিকিৎসার জন্য গতকাল ওমানের রাজধানী মাস্কটে নেওয়া হবে। সুইডেনে পরিকল্পিত শান্তি আলোচনার আগে এটিকে একটি ‘আস্থা গড়ার’ পদক্ষেপ হিসেবে অভিহিত করা হচ্ছে। সৌদি আরবের নেতৃত্বাধীন সামরিক জোট এ কথা জানায়। জাতিসংঘের ভাড়া করা একটি বিমানে করে হুতি বিদ্রোহীদের সরিয়ে আনার ঘটনাটি বিবদমান পক্ষগুলোর মধ্যে সমঝোতার সূত্রপাতের পথে একটি বড় ধরনের অগ্রগতি।"
"তেল রপ্তানিকারক দেশগুলোর সংগঠন অর্গানাইজেশন অব পেট্রোলিয়াম এক্সপোর্টিং কান্ট্রিজ (ওপেক) ছাড়ার ঘোষণা দিয়েছে তেলসমৃদ্ধ দেশ কাতার। কাতারের জ্বালানি প্রতিমন্ত্রী মন্ত্রী সাদ শেরিদা আল কাবি গতকাল এ ঘোষণা দিয়েছেন। আর মাসখানেক পর অর্থাৎ ১ জানুয়ারি থেকে এ সিদ্ধান্ত কার্যকর হবে। প্রায় ৬০ বছর ধরে ওপেকের সদস্য তারা। প্রতিমন্ত্রী সাদ শেরিদা আল কাবি টুইটে লিখেছেন, নিজের প্রাকৃতিক গ্যাস উত্তোলন বৃদ্ধি ও তা উন্নয়ন পরিকল্পনা যাতে নিজে নিতে পারে সেজন্যই ওপেক থেকে বেরিয়ে যাওয়ার সিদ্ধান্ত নিয়েছে কাতার। বিশ্বে মোট যে পরিমাণ তরলীকৃত প্রাকৃতিক গ্যাস রপ্তানি হয় তার মধ্যে কাতার একাই সরবরাহ করে মোট চাহিদার শতকরা প্রায় ৩০ ভাগ। কাতার পেট্রোলিয়াম জানিয়েছে, ইতিমধ্যেই ওপেককে কাতারের সিদ্ধান্ত জানিয়ে দেওয়া হয়েছে। জ্বালানি প্রতিমন্ত্রী জানিয়েছেন, জ্বালানি উত্তোলন বাড়ানোর পরিকল্পনা করছে কাতার। ফলে ওপেক ছাড়ার সিদ্ধান্ত নেওয়া হয়েছে। তিনি বলেন, এ সিদ্ধান্ত প্রাকৃতিক গ্যাস শিল্পের উন্নয়নে কাতারি প্রচেষ্টার প্রতিফলন। বছরে তরল প্রাকৃতিক গ্যাসের উৎপাদন ৭৭ মিলিয়ন টন থেকে বাড়িয়ে ১১০ মিলিয়ন টনে উন্নীত করার পরিকল্পনা বাস্তবায়নের অংশ হিসেবে এ পদক্ষেপ নেওয়া হয়েছে। অস্ট্রিয়ার রাজধানী ভিয়েনায় আসন্ন ওপেক সম্মেলনের প্রাক্কালে সংস্থাটি ত্যাগের আনুষ্ঠানিক ঘোষণা দিল কাতার। উল্লেখ্য, ওপেকের মূল নেতৃত্ব রয়েছে সৌদি আরবের হাতে। কিন্তু তারাসহ প্রতিবেশী আরও কয়েকটি দেশ প্রায় দেড় বছর ধরে কাতারের ওপর অর্থনৈতিক নিষেধাজ্ঞা দিয়ে রেখেছে। এর প্রতিক্রিয়ায় কাতার তার গ্যাস উত্তোলন বৃদ্ধি করেছে। ওপেক থেকে কাতার বেরিয়ে গেলে তারা হবে মধ্যপ্রাচ্যের এমন সিদ্ধান্ত গ্রহণকারী প্রথম দেশ। স্মর্তব্য, ওপেক শুধু অশোধিত তেলের উত্তোলন দেখাশোনা করে। তবে সৌদি আরব ও ইরাক এ ক্ষেত্রে তেল উৎপাদনকারী সবচেয়ে বড় দেশ। —আল জাজিরা"
"সাবেক মার্কিন রাষ্ট্রপতি জর্জ এইচ ডব্লিউ বুশ গত শুক্রবার ৯৪ বছর বয়সে মারা যান। রবিবার সামনে আসে তার পোষ্য কুকুর ‘সুলি’র তার শবাধারের সামনে মনমরা অবস্থায় বসে থাকার একটি ছবি, যা ইতিমধ্যেই ভাইরাল হয়েছে নেট দুনিয়ায়। বুশ পরিবারের মিশন সম্পূর্ণ শিরোনামের সঙ্গে পোস্ট করা সুলির ছবিতে দেখা যাচ্ছে তাকে সিনিয়র বুশের পতাকা-আবৃত শবাধারের সামনে বসে থাকতে। প্রসঙ্গত, সুলি একটি বছরদুয়েকের হলুদ ল্যাব্রাডর রিট্রিভার প্রজাতির কুকুর। জুন মাসে ভেট-ডগ গ্রুপ নামক একটি সংস্থা সিনিয়র বুশকে সুলিকে উপহার দেয়। প্রাক্তন রাষ্ট্রপতিকে বিশেষ পরিসেবা দেওয়ার জন্য সুলিকে বিশেষভাবে প্রশিক্ষণ দেওয়া হয়েছিল। সুলির নিজের একটি ইনস্টাগ্রাম অ্যাকাউন্ট আছে। সেখানে মাঝে মধ্যেই সিনিয়র বুশের সঙ্গে তার নানা ধরনের ছবি শেয়ার করা হতো। —ওয়াশিংটন পোস্ট"
"নারায়ণগঞ্জ ফতুল্লার বিসিক শিল্পনগরীতে তাণ্ডব চালিয়েছে শ্রমিকরা। তারা ২০-২৫টি কারখানায় ব্যাপক ভাঙচুর করে। পরিস্থিতি নিয়ন্ত্রণে  ঘটনাস্থলে পুলিশ এলে ক্ষুব্ধ শ্রমিকরা তাদের সঙ্গেও সংঘর্ষে জড়ায়। পুলিশ-শ্রমিক ধাওয়া-পাল্টা ধাওয়ায় পুরো এলাকা রণক্ষেত্রে পরিণত হয়। গতকালের এ ঘটনায় আহত হয়েছেন শিল্প পুলিশের অতিরিক্ত পুলিশ সুপার, ফতুল্লা মডেল থানার ওসিসহ অর্ধশতাধিক লোক। হামলা-ভাঙচুরে বিভিন্ন প্রতিষ্ঠানের প্রায় ২০-২৫ কোটি টাকার ক্ষতি হয়েছে বলে দাবি ক্ষতিগ্রস্তদের। কয়েকজন শিল্প মালিক জানান, উৎপাদন মজুরি বৃদ্ধি নিয়ে বিসিকের ফকির অ্যাপারেলস কারখানার শ্রমিকদের মধ্যে গত তিন দিন ধরে অসন্তোষ চলছিল। রবিবার তারা কারখানার অভ্যন্তরে বিক্ষোভ করে। মালিক পক্ষ সোমবার সকালে বিসিক ও বিকেএমইএ কর্তৃপক্ষ এবং শ্রম অধিদফতরের কর্মকর্তাদের নিয়ে আলোচনায় বসেন। এ সময় মঙ্গলবার (আজ) বিভিন্ন কারখানা মালিকের সঙ্গে আলোচনা করে উৎপাদন মজুরি সমন্বয় করার আশ্বাস দেন। শ্রমিকরা তা না মেনে বিসিকের অভ্যন্তরে বিক্ষোভ শুরু করে। এক পর্যায়ে পুরো বিসিকে অসন্তোষ ছড়িয়ে পড়ে। তখন বহিরাগত শতাধিক যুবক এসে শ্রমিকদের সঙ্গে যোগ দিয়ে বিসিকসহ আশপাশের ২০-২৫টি কারখানায় হামলা-ভাঙচুর করে। শিল্প মালিকদের কয়েকটি ব্যক্তিগত গাড়িও ভাঙচুর করা হয়। এ সময় বিসিক সংলগ্ন নারায়ণগঞ্জ-মুন্সীগঞ্জ সড়কে প্রায় দুই ঘণ্টা যান চলাচল বন্ধ থাকে। প্রায় ১০টি কারখানা কর্তৃপক্ষ অভিযোগ করে, কয়েক দিন ধরে শ্রমিক আন্দোলন চলার কারণে বিসিকে শিল্প পুলিশ ও অতিরিক্ত পুলিশ মোতায়েনের দাবি জানানো হয়েছিল। কিন্তু আইনশৃঙ্খলা বাহিনী যথাযথ ব্যবস্থা নেয়নি। বিকেএমইএর সাবেক সহসভাপতি ও বিসিক গার্মেন্ট মালিক সমিতির সভাপতি মোহাম্মদ হাতেম বলেন, ‘ঘটনাটি পরিকল্পিত। যারা বিসিক এলাকায় প্রবেশ করতে পারেনি ওইসব শ্রমিক নেতার ইন্ধনে হামলার ঘটনা ঘটেছে। হামলা-ভাঙচুরে শুধু বিসিকের শ্রমিকরা তা নয়, বাইরের অনেকেও ছিলেন।’ তিনি আরও জানান, যেসব প্রতিষ্ঠান ভাঙচুর করা হয়েছে সেগুলো স্বনামধন্য। যেমন এমএস ডায়িং, ক্রোনি সোয়েটার স্কারলেট, নেভি এমভি, নিট ফ্যাশন। ঘটনার সূত্রপাত ফকির অ্যাপারেলস শ্রমিকদের দাবি, মালিকপক্ষের সঙ্গে শ্রমিকদের দীর্ঘদিন ধরে দেনদরবার চললেও মালিকপক্ষ কোনো সিদ্ধান্তই মানছে না। উল্টো তাদের লোকজন শ্রমিকদের নির্যাতন করে। এতে শ্রমিকরা ফুঁসে ওঠে। আন্দোলনরত শ্রমিক ইমন বলেন, ‘আমরা শান্তিপূর্ণভাবে আন্দোলন করেছি। কে বা কারা ভাঙচুর চালিয়েছে আমাদের জানা নেই।’ ফতুল্লা মডেল থানার ওসি মঞ্জুর কাদের জানান, শ্রমিকদের সঙ্গে ফকির অ্যাপারেলস কারখানা মালিকপক্ষের উৎপাদন মজুরি বৃদ্ধির দাবিতে কিছুদিন ধরেই উত্তেজনা চলছিল। অতিরিক্ত পুলিশ সুপার মাহমুদ নবী জানান, পুলিশ আন্দোলনকারীদের থামানোর চেষ্টা করলেও তারা আমাদের ওপর ইটপাটকেল নিক্ষেপ করে। আমরা তাদের লাঠিচার্জ করে সরিয়ে দিই। ক্ষয়ক্ষতির পরিমাণ ও আহতের সঠিক সংখ্যা পরে জানা যাবে।"
"দক্ষিণ ভারতের কর্ণাটক রাজ্যের বিজেপি বিধায়ক অরবিন্দ লিম্বাভালি পশ্চিমবঙ্গের ১৩ হাজার বাঙালিকে গতকালের মধ্যে এলাকা ছাড়ার নির্দেশ দিয়েছেন। এসব বাংলাভাষী কর্ণাটকের রাজধানী বেঙ্গালুরুর হোয়াইট ফিল্ড এলাকার বস্তিতে থাকেন। রবিবার সংবাদমাধ্যমের খবরে বলা হয়, বাঙালিদের বাংলাদেশি অনুপ্রবেশকারীর আখ্যা দিয়ে এলাকা ছাড়ার নির্দেশ দেন অরবিন্দ। যদিও পশ্চিমবঙ্গের এই বাঙালিরা এক দশকের বেশি সময় ধরে তাদের পরিবার পরিজন নিয়ে এখানে বস্তিতে বাস করছেন। তাদের ভারতের ভোটার পরিচয়পত্র আছে, আঁধার কার্ডসহ অন্যান্য প্রমাণপত্রও আছে। বেশির ভাগ ব্যক্তি কাজ করেন এই হোয়াইট ফিল্ড এলাকায় নির্মাণ শিল্পের শ্রমিক হিসেবে।  কর্ণাটকের  বিধানসভার বিজেপি বিধায়ক অরবিন্দ লিম্বাভালি।"
"সৌদির হাতে নৃশংসভাবে খুন সাংবাদিক জামাল খাশোগি তার প্রকাশিত লেখায় সৌদি রাজতন্ত্র ও যুবরাজ মোহাম্মদ বিন সালমানের বিরুদ্ধে সমালোচনা করলেও তা ছিল পরিমিত। কিন্তু ব্যক্তিগতভাবে ওয়াশিংটন পোস্টের এই কলাম লেখক এ ব্যাপারে কোনো রাখঢাক রাখেননি। সৌদি সরকারের ভয়ে কানাডা প্রবাসী সৌদি নাগরিক আবদুল আজিজের সঙ্গে হোয়াটস অ্যাপে খাশোগির কথোপকথন তো তাই বলে। আর তার এসব বার্তার সূত্র ধরে খুলতে পারে হত্যাকাণ্ডের জট। সামাজিক যোগাযোগ মাধ্যম হোয়াটস অ্যাপে সৌদি থেকে নির্বাসিত ওই অ্যাক্টিভিস্টের সঙ্গে আদান-প্রদান হওয়া চার শতাধিক বার্তা প্রকাশ করেছে মার্কিন সংবাদমাধ্যম সিএনএন। তুরস্কের রাজধানী ইস্তাম্বুলে হত্যার ঠিক এক বছর আগে তিনি এসব বিষয় নিয়ে আবদুল আজিজের সঙ্গে আলোচনা করেন। আবদুল আজিজ নিজেই তাদের মধ্যে চালাচালি হওয়া ওই বার্তাগুলো প্রকাশ করেছেন।আবদুল আজিজকে দেওয়া ওই বার্তাগুলোতে খাশোগি যুবরাজ সালমানকে কখনো ‘জানোয়ার’ আবার কখনো ‘প্যাক-ম্যান’ হিসেবে অভিহিত করেছেন। সালমানের বিষয়ে খাশোগি বলেন, তিনি এমন একজন ব্যক্তি যে তার পথে বাধা হয়ে দাঁড়াবে তাকেই তিনি নিশ্চিহ্ন করে দেন। এমনকি ওইসব ব্যক্তি তার সহযোগী কিংবা ঘনিষ্ঠ হলেও মাফ পান না। সিএনএনের হাতে আজিজ ও খাশোগির মধ্যে আদান-প্রদান হওয়া ওইসব বার্তার মধ্যে ভয়েস রেকর্ডিং, ছবি এবং ভিডিও রয়েছে। সৌদি রাজতন্ত্রের ক্ষমতাধর যুবরাজ সালমান একজন ব্যক্তিকে কতটা সমস্যায় ফেলতে পারেন বা অনেকেই কেমন ধরনের সমস্যার সম্মুখীন হয়েছেন তার চিত্র পাওয়া যায় এসব বার্তায়। গত বছরের মে মাসে সৌদির বেশ কিছু অ্যাক্টিভিস্টদের বিরুদ্ধে যুবরাজ সালমান ধরপাকড় ও গ্রেফতার অভিযান শুরু করলে সেই সময় আবদুল আজিজকে দেওয়া এক বার্তায় যুবরাজকে নিয়ে খাশোগি বলেন, ‘যত লোক তার ক্ষতি করবে, তত লোককেই সে ‘খেয়ে’ ফেলবে। আমি অবাক হবো না, তার গুণগান গেয়েছে এমন ব্যক্তিরাও যদি তার দ্বারা অত্যাচারিত হয়।’ সিএনএনকে দেওয়া এক সাক্ষাৎকারে এ বিষয়ে বিস্তারিত বলেছেন আবদুল আজিজ। তিনি বলেন, খাশোগিসহ তারা সৌদি রাজতন্ত্রকে জবাবদিহিতার মুখোমুখি করাতে অনলাইনে যুবকদের নিয়ে আন্দোলন শুরু করার পরিকল্পনাও করছিলেন। ‘খাশোগি বিশ্বাস করতেন এর পেছনে সালমানই হলো মূল ইস্যু ও সমস্যা। এই ধাপ্পাবাজকে অবশ্যই থামাতে হবে।’ কিন্তু চলতি বছরের আগস্টে তারা যখন বুঝতে পারে তাদের বার্তা আদান-প্রদানের বিষয়টির ওপর সৌদি কর্তৃপক্ষ নজরদারি করছে তখন খাশোগি বিপদের পূর্বলক্ষণ অনুধাবন করতে পারেন। খাশোগি তার বন্ধু আবদুল আজিজকে বলেন, ‘ভয় পেও না, আল্লাহ আমাদের পাশে আছে।’ আর এ ঘটনার ঠিক দুই মাস পর সৌদির পাঠানো ১৫ সদস্যের কিলিং স্কোয়াডের হাতে নির্মমভাবে খুন হন খাশোগি। হত্যার দুই মাস পার হয়ে গেলেও আজও সেই হত্যাকাণ্ডের সঠিক কোনো তথ্য বেরিয়ে আসেনি।—সিএনএন"
"আসন্ন একাদশ জাতীয় নির্বাচনে রাজনৈতিক দলগুলোর ইশতেহারে আইনশৃঙ্খলা বাহিনীর উন্নয়নের ঘোষণা থাকতে পারে। আইনশৃঙ্খলা বাহিনীকে যাতে একটি পেশাদার বাহিনীতে পরিণত করা যায় সে ধরনের প্রতিশ্রুতি ইশতেহারে থাকতে হবে বলে মন্তব্য করেছেন সাবেক পুলিশ মহাপরিদর্শক (আইজিপি) মোহাম্মদ নুরুল হুদা। মোহাম্মদ নুরুল হুদা বলেন, আইনশৃঙ্খলা বাহিনীর দাবি  দাওয়াগুলো অত্যন্ত গুরুত্ব সহকারে আমলে নিয়ে সংস্কারের নানা পদক্ষেপের পরিকল্পনা দিতে পারে রাজনৈতিক দলগুলো। যাতে এই সংস্কারের মাধ্যমে একটি মডার্ন ফরওয়ার্ড বাহিনী হিসেবে গড়ে তোলা যায়। এ ছাড়া আইনের যথাযথ প্রয়োগের যেন নিশ্চয়তা পাওয়া যায় সেই আলোকে সাংগঠনিক কাঠামো তৈরি করতে হবে। কিছু ক্ষেত্রে তাদের বরাদ্দ বাড়ানোর বিষয়টিকে গুরুত্ব দিতে হবে। এর জন্য অনেক আইনের দরকার হতে পারে, প্রয়োজন সাপেক্ষে সেসব আইন প্রণয়ন করা যেতে পারে। তবে আইনশৃঙ্খলা বাহিনীকে পেশাদার ও প্রাতিষ্ঠানিক রূপ দিতে নির্বাচনে অংশ নেওয়া রাজনৈতিক দলগুলোর ঘোষিত ইশতেহারে যা যা করা দরকার তার সবকিছু করতে হবে।"
"টঙ্গী বিশ্ব ইজতেমা ময়দানে তাবলিগ জামাতের দুই পক্ষের সংঘর্ষের ঘটনায় মাওলানা যোবায়ের আহমেদপন্থিদের পক্ষে টঙ্গী পশ্চিম থানায় একটি মামলা দায়ের হয়েছে।গতকাল দুপুরে মাওলানা আবদুল ওয়াহাব বাদী হয়ে (মামলা নং-০২) মামলাটি দায়ের করেন। মামলায় মাওলানা ইলিয়াস, আনিছুর রহমান, ফরিদ শিকদার, মনির হোসেন, ফয়সাল শিকদার, মাকসুদুর রহমান, আব্দুর রউফ, মো. বেলাল হোসেন, বশির উল আমীন, মাসুদ পাটোয়ারী, মুফতি আল আমিনসহ ২৮ জনের নামোল্লেখ করা হয়েছে। এছাড়া মামলায় অজ্ঞাতনামা আরও ১০০-১৫০ জনকে আসামি করা হয়েছে। এদিকে ইজতেমা মাঠে সংঘর্ষের সময় পুলিশের প্রতি ইটপাটকেল নিক্ষেপ, গাড়ি ভাঙচুর ও ক্ষতিসাধন করার অভিযোগে গাজীপুর মেট্রোপলিটন পুলিশের টঙ্গী পশ্চিম থানার এস আই রাকিবুল হাসান বাদী হয়ে রবিবার দুপুরে একটি মামলা দায়ের করেন। মামলায় ২০/২৫ হাজার অজ্ঞাতনামা ব্যক্তিকে আসামি করা হয়েছে। তবে সংঘর্ষে মুসল্লি ইসমাইল মণ্ডল নিহতের ঘটনায় এখনো কোনো মামলা হয়নি।"
"ছোট থেকে শুরু করে বড় এবং বৃদ্ধ সবারই এখন সমস্যাটা বেশি দেখা যাচ্ছে। এমনকি বড় বড় রোগের কারণ হিসেবে স্থূলতাকে দায়ী করা হয়। এখন স্থূলতা নিজেই একটি রোগ। অতিরিক্ত ওজন বেড়ে গেলে, কার্ডিওভাসকুলার রোগ, টাইপ ২ ডায়াবেটিস, ঘুমের প্রতিবন্ধকতা, নির্দিষ্ট ধরনের ক্যান্সার, অস্টিও আর্থারাইটিস, বিষণ্নতা, উচ্চ রক্তচাপ, ফ্যাটি লিভারসহ নানান রোগ হয়।অতিরিক্ত খাদ্য গ্রহণ, শারীরিক কার্যকলাপের অভাব এবং জেনেটিক সংবেদনশীলতার সমন্বয় দ্বারা সাধারণত স্থূলতা হয়। কিছু ক্ষেত্রে প্রধানত জিন, অন্ত্রের রোগ, ওষুধ বা মানসিক ব্যাধির কারণে ওজনাধিক্য হয়ে থাকে। মোটা মানুষ অল্প পরিমাণে খায়, তবে ধীর বিপাকের কারণে ওজন বৃদ্ধি পায় এমন দৃশ্যটি চিকিৎসাগতভাবে সমর্থিত নয়। স্থূলতা বিশ্বব্যাপী মৃত্যুর একটি প্রধান কারণ, তার মধ্যে প্রাপ্তবয়স্কদের এবং শিশুদের বৃদ্ধি হার বেশি। ২০১৫ সালে, ৬০০টি দেশে ৬০০ মিলিয়ন প্রাপ্তবয়স্ক (১২%) এবং ১০০ মিলিয়ন শিশু মোটা ছিল। পুরুষদের তুলনায় মহিলাদের মধ্যে স্থূলতা বেশি। কর্তৃপক্ষ ২১ শতকের মধ্যে এটি সবচেয়ে গুরুতর পাবলিক স্বাস্থ্য সমস্যা হিসেবে দেখত। এখন আসল কথা হলো, কীভাবে এই বাড়তি ওজন কমানো যায়! স্থূলতা বা বাড়তি ওজন কমানোর জন্য দুটি পদ্ধতি মেনে চলতে হবে। এর মধ্যে একটি হলো ডায়েট মেনে চলা অন্যটি হলো নিয়মিত এক্সারসাইজ করা। তবে মনে রাখতে হবে শুধু এক্সারসাইজ করে ওজন কমালে এটি বেড়ে যেতে পারে তখনই, যখন আপনি এক্সারসাইজ করা বন্ধ করে দেবেন। সবচেয়ে ভালো পদ্ধতি হলো প্রতিদিন একটা ব্যালেন্স ডায়েট মেনে চলা, সঙ্গে কিছু সময় এক্সারসাইজ করা। এখন মনে হতে পারে, কীভাবে ব্যালান্স ডায়েট মেনে চলবেন! যে ডায়েট এসব গ্রুপের খাবার দিয়ে ক্যালরি হিসাব করে করা হয় তাকে ব্যালেন্স ডায়েট বলে। ডায়েট ব্যাপার এলেই যে জিনিসটি বেশি খেয়াল রাখতে হবে সেটি হলো প্রত্যেকের জন্য এক রকম ডায়েট হবে না। প্রতিটি মানুষের বয়স, ওজন, উচ্চতা, লিঙ্গ এবং শারীরিক অবস্থা অনুযায়ী ডায়েট প্ল্যান আলাদা আলাদা হবে। অনেক সময় যদি কোনো মোটা ব্যক্তি কোনো রোগে আক্রান্ত হন, তাহলে তার রোগের ধরন অনুযায়ী খাবার নির্ধারণ করা হয়।যে বিষয়গুলো আপনি মেনে চললে মোটা হওয়ার সম্ভাবনা থাকবে না : ১. প্রতিদিন সকালের নাশতায় উচ্চ প্রোটিন রাখবেন। কারণ একটি উচ্চ-প্রোটিন ব্রেকফাস্ট ওজন কমাতে সাহায্য করে, কারণ ক্ষুধার হরমোন নিয়ন্ত্রণে প্রোটিন হেল্প করে এবং মধ্যাহ্নভোজ পর্যন্ত আপনার ক্ষুধা বন্ধ করতে সহায়তা করে। এক গবেষণায় দেখা গেছে যে ব্রেকফাস্টের জন্য ডিম উচ্চমানের প্রোটিন, ভিটামিন ডি এবং কোলাইনের মতো অপরিহার্য পুষ্টির সমৃদ্ধ। এটি প্রোটিন, যা বিশেষ করে ওজন কমানোর জন্য হেল্প ফুল। তাই প্রতিদিন সকালে একটি ডিম সিদ্ধ রাখতে পারেন। ২. প্রতিদিনের খাদ্য তালিকা থেকে অতিরিক্ত শর্করা জাতীয় খাবার বাদ দিতে হবে। ৩. প্রতিবার খাওয়ার আধা ঘণ্টা আগে পানি পান করুন এবং খাওয়ার আধা ঘণ্টা পর কুসুম গরম পানি খান। এক গবেষণায় দেখা গেছে, তিন মাসে ৪৪% পর্যন্ত ওজন হ্রাস হতে পারে। ৪. ধীরে ধীরে খাবার গ্রহণ করুন এবং সারা দিনের খাবারকে ছয় ভাগে ভাগ করুন। ৫. রাতে ভালো ঘুম দিন। ৬. ওজন কমাতে সাহায্য করে এমন খাবার প্রতিদিন খাদ্য তালিকায় রাখুন। ৭. বাইরের ভাজা, পোড়া খাবার প্রতিদিন খাওয়া থেকে বিরত থাকুন। ৮. ভালো ফ্যাট যুক্ত খাবার যেমন, ওমেগা-৩, ৬ যুক্ত খাবার প্রতিদিন খাদ্য তালিকায় অল্প করে রাখুন।এভাবে প্রতিদিন আপনি নিয়ম মেনে খাবার গ্রহণ করলে আপনার ওজন নিয়ন্ত্রণে থাকবে।- সামিয়া তাসনিম, পুষ্টিবিদ, ল্যাব এইড পল্লবী শাখা এবং বনানী প্রেসক্রিপশন পয়েন্ট, ঢাকা।"
"বিশ্বসুন্দরী প্রতিযোগিতা মিস ওয়ার্ল্ডে এবার বাংলাদেশ থেকে অংশ নিয়েছেন জান্নাতুল ফেরদৌস ঐশী। প্রতিযোগিতায় বিচারকদের সর্বোচ্চ প্রশংসা পেয়ে ফাইনালের জন্য নির্বাচিত সেরা ৩০-এ নিজের অবস্থান নিশ্চিত করেছেন তিনি। চূড়ান্ত পর্বের জন্য নির্বাচিত হওয়ার পর ঐশী বলেন, দেশের জন্য ইতিহাস গড়তে পেরে এবং বাংলাদেশকে উপস্থাপন করতে পেরে আমি গর্বিত। আমি আরও সামনে এগিয়ে যেতে চাই। জানি না গ্র্যান্ড ফিনালেতে কী হবে কিংবা কতদূর আমি যাব। কিন্তু এর জন্য নির্বাচিত হতে পেরে আমি আনন্দিত।"
"মাতৃত্বকালীন সময় একজন মহিলার সোনালি সময়। কিন্তু সেই সময়ও নানা রকম অসুখ-বিসুখ হতে পারে। গর্ভকালীন সময়ে কারও কারও পাইলস হওয়ার আশঙ্কা অনেক বেড়ে যায়। আর যাদের আগে থেকেই পাইলস আছে তাদের রক্তপাতের হারও অনেক বেড়ে যায়। প্রশ্ন হচ্ছে গর্ভকালীন সময়ে পাইলস এর প্রকোপ বেড়ে যায় কেন? গর্ভকালীন সময়ে জরায়ু যখন আস্তে আস্তে বড় হতে থাকে তখন জরায়ু পেলভিসের মধ্যে অন্যান্য অঙ্গগুলোকে চাপ দেয়। বিশেষ করে রক্ত চলাচলকারী শিরাকে চাপ দেয়। ফলে ওই সময়ে পা ফুলে যায়। একই কারণে পায়ুপথের শিরাগুলোও রক্তকে যথাযথভারে ফেরত নিতে পারে না, ফলে ফুলে যায়। মলত্যাগের সময় যখন মলের ঘষা লাগে তখন রক্তপাত হয়। গর্ভকালীন সময়ে রক্তপাত একটি মা বিশেষত শিশুর জন্য মারাত্মক হতে পারে। রক্তশূন্যতার কারণে শিশুর বৃদ্ধি ব্যাহত হতে পারে। মায়ের হৃদরোগসহ নানা সমস্যা দেখা দিতে পারে। তাই গর্ভকালীন সময়ে পাইলস দেখা দিলে এর দ্রুত চিকিৎসা নিতে হবে। এখন প্রশ্ন হচ্ছে, কি চিকিৎসা নিতে হবে? চিকিৎসার ব্যাপারে প্রথম কথা হচ্ছে, যদি কোনো মায়ের গর্ভধারণের আগে পাইলস থাকে, তাহলে গর্ভধারণের আগেই এর চিকিৎসা করে নেওয়া উচিত। অপারেশনের প্রয়োজন পড়লে অপারেশন করিয়ে নেওয়া উচিত। তাহলে গর্ভকালীন সময়ে পাইলসের জটিলতা এড়ানো যাবে। অন্যদিকে গর্ভকালীন সময়ে পাইলস দেখা দিলে এর প্রথম চিকিৎসা হবে নন অপারেটিভ, অর্থাৎ ওষুধ দিয়ে এর চিকিৎসা করতে হবে। চিকিৎসার প্রধান লক্ষ্য হচ্ছে রক্তপাত বন্ধ করা। কারণ গর্ভকালীন সময়ে হওয়া অধিকাংশ পাইলস পরবর্তী সময়ে এমনিতেই চলে যায়, তাই গর্ভকালীন সময়ে পাইলস হলে ওষুধের চিকিৎসার মাধ্যমে রক্তপাত বন্ধ করে সন্তান জন্মদান পর্যন্ত অপেক্ষা করা উচিত। যদি রক্তপাত বন্ধ না হয় তা হলে অপারেশন।অধ্যাপক ডা. এসএমএ এরফানকোলোরেক্টাল সার্জন, জাপান-বাংলাদেশ ফ্রেন্ডশিপ হসপিটালধানমন্ডি, ঢাকা।"
"এবারের নির্বাচনী ইশতেহারে আইনশৃঙ্খলা বাহিনীর পেশাগত উন্নয়নের বিষয়টিকে গুরুত্ব সহকারে দেখা যেতে পারে। সংস্কার সাপেক্ষে তাদের বরাদ্দ বাড়ানোর বিষয়েও জোর দিতে হবে। আইনশৃঙ্খলা বাহিনী যাতে কোনো রাজনৈতিক দলের হাতিয়ার হিসেবে ব্যবহার না হয় সেদিকে নজর থাকতে হবে। একটি পেশাদার বাহিনী হিসেবে পরিণত করতে রাজনৈতিক দলগুলো কেমন পদক্ষেপ নিতে পারে তা নিয়ে মত দিয়েছেন সাবেক আইজিপি, সাবেক সচিবসহ বিশেষজ্ঞরা। কথা বলেছেন"
"২০১৬ সালে রাজধানীর গুলশানে হলি আর্টিজান রেস্তোরাঁয় হামলা-মামলার সাক্ষ্য নেওয়া শুরু হয়েছে। গতকাল আদালতে সাক্ষ্য দেন রাষ্ট্রপক্ষের সাক্ষী পুলিশের উপপরিদর্শক (এসআই) রিপন কুমার দাস। পরে তার জবানবন্দি রেকর্ড করেন ঢাকার সন্ত্রাসবিরোধী বিশেষ ট্রাইব্যুনালের বিচারক মো. মুজিবুর রহমান। এসআই রিপন কুমার দাস মামলার বাদী হিসেবে সাক্ষ্য দিয়েছেন। তিনি বেলা ১২টা থেকে ১টা পর্যন্ত এজাহারের সমর্থনে বিচারকের কাছে জবানবন্দি দেন। জবানবন্দি শেষে আসামি পক্ষের আইনজীবীরা তাকে জেরা করেন। অভিযোগপত্রে রাষ্ট্রপক্ষ ১১১ জন সাক্ষীর নামোল্লেখ করেছে। আজও সাক্ষ্যগ্রহণ চলবে। এর আগে গত ২৬ নভেম্বর হলি আর্টিজানে হামলা মামলায় আট আসামির বিরুদ্ধে অভিযোগ গঠন করে আদালত। আসামিরা হলেন— রাজীব গান্ধী, মিজানুর রহমান ওরফে বড় মিজান, রাকিবুল হাসান রিগ্যান, হাতকাটা সোহেল মাহফুজ, হাদিসুর রহমান সাগর, রাশেদ ইসলাম ওরফে আবু জাররা, শরিফুল ইসলাম ওরফে খালেদ ও মামুনুর রশীদ ওরফে রিপন। এদের মধ্যে শরিফুল ইসলাম ওরফে খালেদ ও মামুনুর রশীদ ওরফে রিপন পলাতক। অন্য ছয়জন আসামিকে গতকাল আদালতে হাজির করা হয়। গত ২৩ জুলাই আদালতে এ মামলার অভিযোগপত্র দাখিল করে পুলিশ। হলি আর্টিজানে হামলা চালানোর সঙ্গে ২১ জনের সম্পৃক্ততা পাওয়ার কথা বলা হয়, যাদের মধ্যে পাঁচজন ওই দিন ঘটনাস্থলেই নিহত হয়। পরবর্তী সময়ে আইনশৃঙ্খলা রক্ষাকারী বাহিনীর বিভিন্ন অভিযানে প্রাণ যায় আটজনের। জঙ্গিরা ২০১৬ সালের ১ জুলাই রাতে হলি আর্টিজানে হামলা চালায়। রেস্তোরাঁয় আসা দেশি-বিদেশি গ্রাহকদের তারা অস্ত্রের মুখে জিম্মি করে। ওই রাতে উদ্ধার অভিযান চালাতে গিয়ে পুলিশের দুই কর্মকর্তা নিহত হন। পরদিন সকালে সেনা কমান্ডোদের অভিযানে পাঁচ জঙ্গিসহ ছয়জন নিহত হয়। পরে পুলিশ ১৮ বিদেশিসহ ২০ জনের মরদেহ উদ্ধার করে। হাসপাতালে চিকিৎসাধীন অবস্থায় মারা যান একজন রেস্তোরাঁ কর্মী।"
"ঢাকা বিশ্ববিদ্যালয়ের আইন বিভাগের শিক্ষক অধ্যাপক ড. বোরহান উদ্দীন খান বলেন, আইনশৃঙ্খলা রক্ষাকারী বাহিনীকে সরকার নয় জনগণের এজেন্ডা বাস্তবায়নে কাজ করতে হবে। তারা কাজ করবে রাষ্ট্রের উন্নয়ন বিধানে। সরকারের তল্পিবাহক নয়। রাষ্ট্র এবং সরকারের মধ্যে পার্থক্য রয়েছে। সেই ফারাকটি খেয়াল রেখে দেশের রাজনৈতিক দলগুলোকে ইশতেহার প্রণয়ন করতে হবে। গতকাল বাংলাদেশ প্রতিদিনকে দেওয়া এক সাক্ষাতকারে তিনি বলেন, গুম অথবা গায়েবি মামলা উঠিয়ে নেওয়ার ঘটনায় অস্পষ্টতা থেকে যাচ্ছে। আইনশৃঙ্খলা বাহিনীর পরিচয়ে মানুষকে তার পরিবারের সামনে দিয়ে উঠিয়ে নিয়ে যাওয়া হচ্ছে। পরে অনেক সময় দেখা যাচ্ছে, তারা ভুয়া পরিচয়ে এ ধরনের ঘটনা ঘটাচ্ছে। তাই আইনশৃঙ্খলা বাহিনী যদি কাউকে আটক বা গ্রেফতার করে সেক্ষেত্রে অবশ্যই তাদের পোশাক পরে যেতে হবে। নির্বাচনে আইনশৃঙ্খলা বাহিনী নিয়ে দলগুলোর সুস্পষ্ট প্রতিশ্রুতি থাকতে হবে। তিনি বলেন, জনগণের মনে আইনশৃঙ্খলা বাহিনীকে নিয়ে কোনো বিভ্রান্তি তৈরির সুযোগ নেই। কারণ, জনগণের সুরক্ষা এবং নিরাপত্তার জায়গায় পরিচ্ছন্নতা থাকতে হবে। কোনো দল বা সরকারের স্বার্থ উদ্ধারে নয়, জনগণের প্রয়োজনে কাজ করতে হবে আইনশৃঙ্খলা রক্ষাকারী বাহিনীকে। আগামী পাঁচ বছরে সুষ্ঠুভাবে দেশ পরিচালনা করতে আইনশৃঙ্খলা বাহিনীর প্রতি জনগণের আস্থা ধরে রাখতে হবে। এই দায়িত্ব রাজনৈতিক দলগুলোর।"
"আসন্ন একাদশ জাতীয় সংসদ নির্বাচনে বান্দরবানের ১৭৬টি ভোট  কেন্দ্রের মধ্যে ১৪টি ভোট কেন্দ্রে হেলিকপ্টার ব্যবহার করা হবে। দুর্গম ও যাতায়াত ব্যবস্থা না থাকায় এসব কেন্দ্রে হেলিকপ্টার ব্যবহারের সিদ্ধান্ত নিয়েছে প্রশাসন।  কেন্দ্রগুলো হলো রুমা উপজেলার নুনতিয়াপাড়া সরকারি প্রাথমিক বিদ্যালয়, পাকনিয়াপাড়া সরকারি প্রাথমিক বিদ্যালয় ও চিংলক পাড়া বেসরকারি প্রাথমিক বিদ্যালয়, থানচি উপজেলার রেমাক্রীবাজার সরকারি প্রাথমিক বিদ্যালয়, বড় মধুবাজার সরকারি প্রাথমিক বিদ্যালয়, ছোট মধু সাখইউ কারবারিপাড়া সরকারি প্রাথমিক বিদ্যালয়, তিন্দু গ্রুপিংপাড়া সরকারি প্রাথমিক বিদ্যালয়, চাইথোয়াইহ্লা কারবারিপাড়া বেসরকারি প্রাথমিক বিদ্যালয়, জিন্নাপাড়া সরকারি প্রাথমিক বিদ্যালয়, আলীকদম উপজেলার মাংরুমপাড়া বেসরকারি প্রাথমিক বিদ্যালয়, কুরুকপাতা সরকারি প্রাথমিক বিদ্যালয়, পোয়ামুহুরী মৈত্রী স্কুল, রোয়াংছড়ি উপজেলায় রনিনপাড়া সরকারি প্রাথমিক বিদ্যালয় ও দৈয়কুমারপাড়া বেসরকারি প্রাথমিক বিদ্যালয়। জেলা নির্বাচন কর্মকর্তা রেজাউল করিম বলেন, জেলার ১৭৬টি ভোটকেন্দ্রের মধ্যে ১৪টি ভোটকেন্দ্রে  নির্বাচনী সরঞ্জাম ও জনবল পৌঁছাতে হেলিকপ্টার ব্যবহার করা হবে। দুর্গম ও যোগাযোগ ব্যবস্থা না থাকায় এসব এলাকার ভোটকেন্দ্রে হেলিকপ্টারের মাধ্যমে নির্বাচনী সরঞ্জাম ও জনবল পৌঁছানো হবে।"
"আসন্ন একাদশ জাতীয় সংসদ নির্বাচনে দায়িত্ব পালনের জন্য ৩৮১ কোটি টাকা অতিরিক্ত ব্যয় চেয়েছে আনসার ও গ্রাম প্রতিরক্ষা বাহিনী। এই অর্থ আনসার ও ভিডিপি সদস্যদের দৈনিক ভাতা, যাতায়াত ব্যয়, শুকনো খাবার, ফোর্স মোবিলাইজেশন, অস্ত্র মোবিলাইজেশন, জ্বালানি ও মেরামত এবং অন্যান্য আনুষঙ্গিক খাতে ব্যয় হবে। সম্প্রতি সংস্থাটির     পরিচালক (অপারেশন্স) ড. মো. সাইফুর রহমান স্বাক্ষরিত এ সংক্রান্ত একটি চিঠি অর্থ মন্ত্রণালয়ে পাঠানো হয়। আনসার ও গ্রাম প্রতিরক্ষা বাহিনীর এক কর্মকর্তা বাংলাদেশ প্রতিদিনকে জানান, বিষয়টি নিয়ে তাদের বাহিনীর মহাপরিচালক নির্বাচন কমিশনের সচিব ও স্বরাষ্ট্র মন্ত্রণালয়ের জননিরাপত্তা বিভাগের সচিবের সঙ্গে কথা বলেছেন। এর পর অর্থ মন্ত্রণালয়ে টাকা চেয়ে চিঠি পাঠানো হয়। কর্মকর্তা জানান, বর্তমানে বিভিন্ন উৎসব, পার্বণ ও ধর্মীয় অনুষ্ঠানে দায়িত্ব পালনের জন্য আনসার ও ভিডিপির সাধারণ সদস্য ৪৭৫ টাকা এবং কমান্ডার ৫২৫ টাকা দৈনিক ভাতা পেয়ে থাকেন। নির্বাচনে দায়িত্ব পালনে ভাতার পরিমাণ নিয়ে সুনির্দিষ্ট কোনো বিধান বা নীতিমালা নেই। এ কারণে ভোট প্রদান থেকে বিরত থেকে এ ধরনের ঝুঁকিপূর্ণ কাজে অনেক সদস্য দায়িত্ব পালন করতে চান না। স্বেচ্ছাসেবী হিসেবে এ ধরনের দায়িত্বে আনসার ও ভিডিপি সদস্যদের আগ্রহী করতেই ভাতার পরিমাণ বাড়ানোর জন্য অর্থ বরাদ্দ চাওয়া হয়েছে। এতে করে একজন আনসার সদস্যের দৈনিক ভাতা এক হাজার টাকায় উন্নীত হবে।"
"পুরান ঢাকার মিটফোর্ডের ব্যবসায়ী নাজমুস সাকিব। ব্যবসায়ী বন্ধু ইমরান রহমান সুমনের ডাকে বংশালের একটি হোটেলে গিয়েছিলেন ব্যবসা সংক্রান্ত আলোচনা করতে। আলোচনা শেষে হোটেল থেকে বের হতেই তিনি দেখতে পান বংশাল থানার একদল পুলিশ হোটেলের বাইরে দাঁড়ানো। তিনি সেখান থেকে বেরিয়ে যাওয়ার সময় পুলিশের দল তার পথরোধ করে দাঁড়ায়। কোনো কিছু বুঝে ওঠার আগেই বংশাল থানার এএসআই শিমুল বিল্লাহ তার হাতে হাতকড়া পরিয়ে দেয়। হাত থেকে মোবাইল ফোন কেড়ে নেয়। জোর করে বংশাল থানার একটি গাড়িতে তুলে নিয়ে যায়। সাকিব তাকে ধরার কারণ জানতে চায়। অনুনয় বিনয় করেন। কিন্তু কোনো কথাই শোনেনি পুলিশ। তখন পাশেই দাঁড়ানো ছিল তার ব্যবসায়িক বন্ধু ইমরান রহমান সুমন। তিনিও পুলিশকে কিছু বললেন না। সাকিব বার বার জানতে চান, কেন তাকে ধরা হলো। এএসআই শিমুল তাকে হুমকি দেয়, ভয় দেখায়, চুপ থাকতে বলে। কেউ কোনো সদুত্তর দিতে পারে না। শুধু বলে, উপরের নির্দেশ। খুব গোপনে সাকিবকে সারা রাত থানায় আটকে রাখা হয়। থানায় এএসআই শিমুল তার জাতীয় পরিচয়পত্র কেড়ে নেয়। থানা হাজতে বন্দী অবস্থায় তার ছবি তোলে। হতভাগ্য সাকিব বলেন, রাতে আমার চোখ বেঁধে ফেলে। পুলিশ আমাকে বলে আমি নাকি বিএনপি-জামায়াত করি। আমার কাছ থেকে স্বীকারোক্তি আদায়ের চেষ্টা করে পুলিশ। কিন্তু আমি কোনো দল করি না। ব্যবসা করি। এসব বললেও পুলিশ শুনতে চায়নি। রাতভর চেষ্টা চলে স্বীকারোক্তি আদায়ের। সাকিব বলেন, আমি নিজেও তখন বুঝতে পারছি না কেন আমাকে ধরে নিয়ে এলো। দেশের কোনো থানায় আমার বিরুদ্ধে একটি জিডিও নেই। কিন্তু কেন আমাকে এমন নির্যাতন। সাকিব বলেন, পরদিন সকাল ১০টার পরে ওসি সহিদুর রহমান সাহেবের সঙ্গে দেখা হলে তিনি একবার বলেন যে, আমাকে ৫৭ ধারায় ধরা হয়েছে। আরও মামলা হবে। যখন আমি বলি যে আমার বিরুদ্ধে কি মিটফোর্ডের সুমন/জনরা এগুলো করেছে? ওসি প্রশ্নের জবাব এড়িয়ে যান। উপরন্তু তিনি আমাকে চোরাকারবারি বলেন। আমার পরিবারের লোকজন আসে থানায় দেখা করতে। কিন্তু আমার সঙ্গে দেখা করতে দেওয়া হয়নি। পরে যখন জানাজানি হয়ে যায়, ওসি সাহেব আমার নামে মিথ্যা মামলা দিয়ে কেরানীগঞ্জ জেলে প্রেরণ করেন। জেলে থাকা অবস্থায় জানতে পারি যে, আমাকে সন্ত্রাসবিরোধী আইনে মামলা (বংশাল থানা-পুরনো মামলা-১৯/০৪/১৫) বা গায়েবি মামলা দেওয়া হয়েছে। আমি ১২ আগস্ট জেল থেকে বের হই। আমি এখনো আমার মোবাইল এবং জাতীয় পরিচয়পত্র ফেরত পাইনি। জেল থেকে বের হওয়ার পর এখন পর্যন্ত আমাকে ব্যবসা-বাণিজ্য, স্বাভাবিক চলাচলে বাধাগ্রস্ত করছে। এএসআই শিমুল পরবর্তীতে আবারও নভেম্বর মাসে মিটফোর্ড, বাবুবাজারের যেসব দোকানদার আমার মাল কিনেছে তাদের হুমকি দিয়ে আসে এবং ব্যবসা বন্ধ করতে বাধ্য করে। তখন আমি নিশ্চিত হই, এটা কাদের কাজ। সাকিব Proding নামে ডায়াবেটিস মেশিন এবং স্ট্রিপস সারা বাংলাদেশে বাজারজাত করে থাকে। তিনি বলেন, পুরান ঢাকার মিটফোর্ড এলাকার আই আর এন্টারপ্রাইজ বিভিন্ন কোম্পানির নকল এবং চোরাই মেশিন ও স্ট্রিপ বিক্রি করে থাকে। এরা তার Proding মেশিনের নাম কপি করে চায়না থেকে মেশিন এবং স্ট্রিপ বানিয়ে এনে বাজারে বিক্রি করছে। আমরা এর প্রতিবাদ করলে এ বছরের শুরুতে সে আমাকে আশ্বাস দেয় যে, সে আর ওই নকল মেশিন ও স্ট্রিপ বিক্রি করবে না এবং আমাকে ক্ষতিপূরণ দেবে। কিন্তু সে মূলত পুলিশকে দিয়ে এই অসাধু কাজ করিয়ে আমার মোবাইল থেকে আসল কোম্পানির ই-মেইল সংগ্রহ করে। কোম্পানিকে এস আই শিমুলের দেওয়া ছবি (থানার সেলের ভিতরে থাকা অবস্থায় এএসআই শিমুল জোরপূর্বক ছবি তোলে) দেখিয়ে মালের শিপমেন্ট নেয়। আমার থানা হাজতের ছবি দেখিয়ে তারা পুরান ঢাকার আরও পার্টিদের চাপ দিয়ে ব্যবসায়িক সুবিধা হাসিল করে। গায়েবি মামলা এখন এভাবেই ব্যক্তিগত আক্রোশে ব্যবহার করা হচ্ছে। এক শ্রেণির পুলিশের সহায়তায় এভাবেই সাধারণ মানুষকে হয়রানি করা হচ্ছে। সংশ্লিষ্টরা বলছে, এভাবে রাজনৈতিক মামলা ব্যক্তিগত আক্রোশে ব্যবহার করা হলে প্রকৃত অভিযুক্তরা রেহাই পেয়ে যাওয়ার আশঙ্কা থেকে যায়। ব্যবসায়ী সাকিব এখন আর ব্যবসা ঠিকভাবে করতে পারছেন না। একটি কল সেন্টারে চাকরি নিয়েছেন।"
"পাবনার ভাড়ারায় আধিপত্য বিস্তারকে কেন্দ্র করে দুই গ্রুপের গোলাগুলিতে দুজন নিহত এবং চারজন গুরুতর আহত হয়েছেন। গতকাল সন্ধ্যায় এ ঘটনা ঘটে।গোলাগুলিতে নিহতরা হলেন সদর উপজেলার ভাড়ারা ইউনিয়নের আরঙ্গবাদ খয়েরবাগান গ্রামের মৃত জাহেদ আলী শেখের ছেলে আবদুল মালেক ও মৃত গহের আলী খানের ছেলে লস্কর আলী খান। পাবনা সদর থানার ভারপ্রাপ্ত কর্মকর্তা জালাল উদ্দিন জানান, ঘটনাস্থলে পুলিশ গেছে। স্থানীয় সূত্রে জানা গেছে, স্থানীয় আওয়ামী লীগের দুই গ্রুপের মধ্যে এলাকায় আধিপত্য বিস্তার নিয়ে দীর্ঘদিন ধরে বিরোধ চলছিল। একটি গ্রুপের নেতৃত্ব দেন পাবনা সদর উপজেলা আওয়ামী লীগের সাংগঠনিক সম্পাদক আবু সাঈদ ও অপর গ্রুপের নেতৃত্ব দেন সুলতান আহমেদ।স্বেচ্ছাসেবক লীগ নেতাকে কুপিয়ে হত্যা : চট্টগ্রামের পটিয়া উপজেলার কোলাওগাঁ ইউনিয়ন স্বেচ্ছাসেবলীগ সভাপতি জামাল উদ্দিন আকবরকে (৩৫) কুপিয়ে হত্যা করেছে দুর্বৃত্তরা। ইউনিয়নের আলাউদ্দিন দফাদারের বাড়ি এলাকায় গতকাল রাত ১০টার দিকে এ ঘটনা ঘটে। নিহত জামাল উদ্দিন ওই এলাকার ইয়াছিনের ছেলে বলে জানান চট্টগ্রাম মেডিকেল কলেজ হাসপাতাল পুলিশ ফাঁড়ির সদস্য মো. আমির। তিনি বলেন, দুর্বৃত্তরা জামাল উদ্দিনকে কুপিয়ে গুরুতর আহত করে। স্থানীয়রা তাকে হাসপাতালে নিয়ে এলে চিকিৎসক মৃত ঘোষণা করেন।এ ঘটনার নিন্দা জানিয়েছেন চট্টগ্রাম দক্ষিণ জেলা স্বেচ্ছাসেবক লীগ সভাপতি ও সাতকানিয়া পৌর মেয়র মো. জোবায়ের। জামালের খুনিদের দ্রুত গ্রেফতারের দাবি জানান তিনি।"
"আগামী সংসদ নির্বাচনে জাতীয় পার্টির (জাপা) নেতৃত্বাধীন সম্মিলিত জাতীয় জোটের (ইউএনএ) অন্যতম শরিক বাংলাদেশ ইসলামী ফ্রন্ট এককভাবে নির্বাচনে অংশ নিচ্ছে। জাপার সঙ্গে আসন বণ্টনে সুবিধা করতে না পারায় সম্মিলিত জোটের অন্যতম বৃহৎ দলটি জোট থেকে বের হয়ে এককভাবে নির্বাচন করার সিদ্ধান্ত নিয়েছে। এরই মধ্যে ২৭টি আসনে প্রার্থী চূড়ান্ত করেছে। আহলে সুন্নাতের মতাদর্শের দাবিদার দলটি এককভাবে নির্বাচন করলে চট্টগ্রামসহ দেশের কয়েকটি আসনে বড় ধরনের প্রভাব পড়তে পারে। যা জয়-পরাজয়ের নিয়ামক হয়ে উঠতে পারে। যাতে সরাসরি ক্ষতিগ্রস্ত হতে পারে আওয়ামী লীগ নেতৃত্বাধীন ১৪ দল ও জাপা নিয়ে গঠিত মহাজোট। এমন মতামত সংশ্লিষ্টদের। বাংলাদেশ ইসলামী ফ্রন্টের মহাসচিব মাওলানা এম এ মতিন বলেন, ‘সম্মিলিত জোটের নেতৃত্বদানকারী জাপার কাছে আমরা ১১টি আসন চেয়েছি। কিন্তু তাদের কাছ থেকে প্রত্যাশিত সাড়া পাচ্ছি না। তাই জোট থেকে বের হয়ে এককভাবে নির্বাচন করার সিদ্ধান্ত নিয়েছি। আমরা ২৭টি আসনে প্রার্থী দিয়েছি। ওই আসনগুলোতে আমরা এককভাবে নির্বাচন করব।’  তিনি বলেন, প্রতিষ্ঠালগ্ন থেকে মুক্তিযুদ্ধের পক্ষের শক্তি হয়ে কাজ করেছি। কিন্তু মহাজোট আমাদের সেভাবে মূল্যায়ন করেনি। তাই আমরা জোট থেকে বের হতে বাধ্য হচ্ছি।’ জানা যায়, সুফিবাদী আহলে সুন্নাত মতাদর্শী বাংলাদেশ ইসলামী ফ্রন্টের শক্তিশালী অবস্থান রয়েছে চট্টগ্রাম অঞ্চলে। চট্টগ্রামের পটিয়া, চন্দনাইশ, বোয়ালখালী এবং রাঙ্গুনিয়ায় বিগত উপজেলা নির্বাচনে ইসলামী ফ্রন্টের ব্যানারে ৪ জন ভাইস চেয়ারম্যান নির্বাচিত হয়েছেন। এ ছাড়া দলীয় ব্যানারে নির্বাচনে অংশ নিয়ে ইউপি চেয়ারম্যান ও সদস্য নির্বাচিত হয়েছেন কমপক্ষে ২০ জন। এ ছাড়াও চট্টগ্রামসহ দেশের কয়েকটি এলাকায় দলটির শক্তিশালী অবস্থান রয়েছে। যেসব উপজেলায় তাদের অবস্থান রয়েছে এর মধ্যে অন্যতম হচ্ছে চট্টগ্রামের হাটহাজারী, ফটিকছড়ি, আনোয়ারা, কক্সবাজারের মহেশখালী, বাহ্মণবাড়িয়ার নাসিরনগর, চাঁদপুরের হাজীগঞ্জ ও ফরিদগঞ্জ। এ ছাড়া মৌলভীবাজার, নীলফামারী, কিশোরগঞ্জের কয়েকটি এলাকায় ভালো অবস্থান রয়েছে দলটির। এরই মধ্যে ২৭টি আসনে দেওয়া হয়েছে দলীয় প্রার্থী। এসব আসনের মধ্যে রয়েছে— চট্টগ্রাম-২ শাহ সুফি সৈয়দ সাইফুদ্দিন আহমদ আল হাসানি, চট্টগ্রাম-৪ মাও. মুহাম্মদ আশরাফ হোসাইন, চট্টগ্রাম-৫ নাঈমুল ইসলাম পুতুল, চট্টগ্রাম-৭ মাওলানা সৈয়দ আবু নওশাদ নঈমী, চট্টগ্রাম-৮ ও ১৪ স. উ. ম. আবদুস সামাদ, চট্টগ্রাম-৯ ইঞ্জিনিয়ার সৈয়দ আবু আযম, চট্টগ্রাম-১১, ১২ ও ১৩ মাওলানা এম এ মতিন, চট্টগ্রাম-১৬ সৈয়দ মুনিরুল ইসলাম আশরাফী, ঢাকা-৮ অধ্যক্ষ ডা. এস এম সরওয়ার, ঢাকা-১৩ মুহাম্মদ আবদুল হাকিম, ঢাকা-১৪ শাহ সুফি সৈয়দ সাইফুদ্দিন আহমাদ আল হাসানি, ঢাকা-১৮ অধ্যাপক এম এ মোমেন, চাঁদপুর-১ অধ্যক্ষ মাওলানা নুরুল আলম মজুমদার, চাঁদপুর-৩ অধ্যক্ষ আবু জাফর মোহাম্মদ মাঈনুদ্দিন, চাঁদপুর-৪ গোলাম মাহমুদ ভূঁইয়া মানিক,  চাঁদপুর-৫ মাওলানা আবু সুফিয়ান খান আবেদী, ফেনী-১ অধ্যাপক নুরুল আলম, কক্সবাজার-২ মাওলানা মঞ্জুর আহমাদ, ব্রাহ্মণবাড়িয়া-১ অ্যাডভোকেট ইসলাম উদ্দিন দুলাল, ব্রাহ্মণবাড়িয়া-২ অধ্যক্ষ কাজী মহিউদ্দিন মোল্লা, হবিগঞ্জ-১ হাফিজ মাওলানা যুবায়ের আহমাদ, হবিগঞ্জ-৪ সোলাইমান খান রাব্বানী, কিশোরগঞ্জ- ৬ হাজী মোহাম্মদ রুবেল ও মৌলভীবাজার-১ আসনে আহমেদ রিয়াজ।"
"বাংলাদেশে ইন্টারনেট ব্যবহারকারীদের বেশির ভাগ মানুষ গুগল বাংলাদেশ  ব্যবহার করেন। যে কোনো তথ্য-ছবি অনুসন্ধান এবং যাচাই-বাছাইয়ের জন্য বাংলা ভাষাভাষী মানুষের কাছে এটি ব্যাপক জনপ্রিয় একটি সার্চ ইঞ্জিন। আর সার্চ ইঞ্জিনের এ জনপ্রিয় ওয়েবসাইটকে পেছনে ফেলে দিল বাংলাদেশ প্রতিদিন (www.bd-pratidin.com)। যুক্তরাষ্ট্রের ক্যালিফোর্নিয়াভিত্তিক আন্তর্জাতিক অনলাইন র‌্যাংকিং প্রতিষ্ঠান অ্যালেক্সার তথ্য অনুযায়ী, বাংলাদেশ থেকে সবচেয়ে বেশি ভিজিটকৃত ওয়েবসাইটগুলোর মধ্যে বাংলাদেশ প্রতিদিনের (www.bd-pratidin.com) বর্তমান অবস্থান অষ্টম (রিপোর্টটি লেখা পর্যন্ত)। এ ছাড়া, বৈশ্বিক ওয়েবসাইটগুলোর মধ্যেও বাংলাদেশ প্রতিদিন অনলাইনের দারুণ উন্নতি ঘটেছে। ইন্টারন্যাশনাল ইন্টারনেট রিচার্স প্রতিষ্ঠান নেটক্র্যাফটের তথ্য মতে, বর্তমানে বিশ্বে মোট সক্রিয় ওয়েবসাইট রয়েছে প্রায় ২১ কোটি।  অ্যালেক্সা তথ্য মতে, বিশ্বের সব ওয়েবসাইটের মধ্যে বাংলাদেশ প্রতিদিনের অবস্থান ৩০৭৮তম স্থানে। গুগল অ্যানালাইটিকের তথ্য অনুযায়ী, বাংলাদেশ প্রতিদিন অনলাইন প্রতি মাসে পেজ ভিউ হয় প্রায় ৪ কোটি। বিশ্বের ১৮০টি দেশ থেকে ব্রাউজ হচ্ছে পত্রিকাটির অনলাইন ভার্সন।বিশ্বের এমন অনেক দেশেও বাংলাদেশ প্রতিদিন অনলাইন পড়া হয় যেসব দেশের নাম খুব একটা উচ্চারিত হয় না। যেমন : চাদ, এল সালভেদর, সামোয়া, স্লোভেনিয়া, বেলারুশ, জাম্বিয়া ইত্যাদি। এ ছাড়াও বিশ্বের প্রভাবশালী দেশ যুক্তরাষ্ট্র, যুক্তরাজ্য, ফ্রান্স, রাশিয়া, ইতালি, মালয়েশিয়া, সৌদি আরব, সংযুক্ত আরব আমিরাত, কুয়েত, কাতারসহ নানা দেশে বাঙালি পাঠকের কাছে বাংলাদেশ প্রতিদিন অনলাইন দিনে দিনে আরও জনপ্রিয় ও বিস্তার ঘটাচ্ছে। ফলে আন্তর্জাতিক র‌্যাংকিংয়ে প্রতিনিয়ত এগিয়ে চলেছে বাংলাদেশ প্রতিদিন।"
"এক যৌনকর্মীর গল্প শুনে কেঁদেছেন মাইক্রোসফটের প্রতিষ্ঠাতা বিল গেটস। গেটস ফাউন্ডেশনের কাজে ভারতে গিয়ে তিনি এ গল্প শোনেন। সূত্র : আনন্দবাজার।গল্পে বলা হয়, এক যৌনদাসীর মেয়ে আত্মহত্যা করেছিল। কারণ ছিল, মেয়েটির স্কুলের বন্ধুরা তাকে বিভিন্নভাবে হেনস্তা করত। তাকে একঘরে করে ফেলা হয়েছিল। সব মিলিয়ে শেষ পর্যন্ত মেয়েটি আত্মহত্যা করে। সম্প্রতি প্রকাশিত একটি বইয়ে এসব তথ্য উঠে এসেছে। গেটস ফাউন্ডেশনের এইচআইভি এইডস প্রতিরোধ কর্মসূচির প্রধান অশোক আলেকজেন্ডার বইটি লিখেছেন। বইটির নাম ‘অ্যা স্ট্রেঞ্জার ট্রুথ : লেসন্স ইন লাভ, লিডারশিপ, অ্যান্ড কারেজ ফ্রম ইন্ডিয়াজ সেক্স ওয়ার্কার্স’। এই বইয়ে ভারতের যৌনকর্মীদের জীবনযাপন পদ্ধতি তুলে ধরেছেন অশোক। পাশাপাশি আরও বেশ কিছু বিষয় আলোচিত হয়েছে এতে। অশোক আলেকজান্ডার লিখেছেন, ভারত সফরের সময় বিল গেটস বাইরের কোনো বিষয়ে খুব একটা নজর দিতেন না। শুধু যৌনকর্মীদের সমস্যার কথা শুনতেন। তাদের বাড়ি গিয়ে খুব মনোযোগ দিয়ে শুনতেন সেগুলো। অশোক আলেকজান্ডার লিখেছেন, ওই যৌনকর্মী যখন মেয়ের গল্প বলছে, তখন আমি দেখলাম, বিল গেটস মাথা নিচু করে নিঃশব্দে কাঁদছেন। ভারতের যৌনকর্মীদের জীবন নিয়ে এই রকমই কিছু মর্মান্তিক সত্য ঘটনা ফুটে উঠেছে এই বইতে।"
"মনোনয়নপত্রে প্রার্থীদের সংশোধনযোগ্য ত্রুটি সংশোধনের সুযোগ না দিয়ে অনেক স্থানে প্রার্থিতা বাতিল করা হয়েছে। অনেক স্থানে রিটার্নিং অফিসারদের এমন স্বেচ্ছাচারী আচরণ নির্বাচনকে প্রশ্নবিদ্ধ করে তুলেছে। নির্বাচন কমিশন (ইসি) সরকারি দলের ইচ্ছার প্রতিফলন করতে ‘উটপাখির নীতি’ নিয়ে চলছে। গতকাল বাংলাদেশের কমিউনিস্ট পার্টির (সিপিবি) কার্যালয়ে বাম গণতান্ত্রিক জোটের সভায় এসব কথা বলেন জোট নেতারা। মনোনয়নপত্রে ভুলের সংশোধনের সুযোগ দিয়ে তাদের প্রার্থী হওয়ার সুযোগ দেওয়ার দাবি জানান বাম নেতারা। বাম গণতান্ত্রিক জোটের আহ্বায়ক ও সিপিবির সাধারণ সম্পাদক মো. শাহ আলমের সভাপতিত্বে বাসদের (মার্কসবাদী) কেন্দ্রীয় কমিটির সদস্য শুভ্রাংশু চক্রবর্তী, সিপিবির কেন্দ্রীয় সম্পাদক রুহিন হোসেন প্রিন্স, বাসদের কেন্দ্রীয় কমিটির সদস্য বজলুর রশীদ ফিরোজ, গণতান্ত্রিক বিপ্লবী পার্টির সাধারণ সম্পাদক মোশরেফা মিশু প্রমুখ উপস্থিত ছিলেন। বক্তারা বলেন, বাম জোটের প্রার্থীর কাজ ব্যাহত করতে এ ধরনের হয়রানি করা হচ্ছে। সরকারি দলের প্রার্থী ও নেতা-কর্মীরা দেশের বিভিন্ন স্থানে আচরণবিধি লঙ্ঘন করে শোডাউন, সভা-সমাবেশ করছে, ভোট চাইছে, অথচ নির্বাচন কমিশন এক্ষেত্রে নীরব। বিরোধী দলগুলোর প্রতি ইসির আচরণে ক্ষোভ প্রকাশ করে বলেন, কমিশন সরকারি দলের ইচ্ছার প্রতিফলন করতে ‘উটপাখির নীতি’ নিয়ে চলছে। এর অবসান না হলে সুষ্ঠু নির্বাচন সম্ভব নয়। বাম গণতান্ত্রিক জোটের আহ্বায়ক মো. শাহ আলম জানান, নির্বাচনী পরিবেশসহ সামগ্রিক বিষয় নিয়ে ৬ ডিসেম্বর সংবাদ সম্মেলনের আয়োজন করা হবে। এ ছাড়া আগামী ১০ ডিসেম্বর জোটের ইশতেহার ঘোষণা করা হবে। বাংলাদেশের বিপ্লবী ওয়ার্কার্স পার্টির সাধারণ সম্পাদক সাইফুল হক জানান, ৮ ডিসেম্বর পার্টির নির্বাচনী ইশতেহার ঘোষণা করা হবে।"
"কলকাতা সিটি করপোরেশনের মেয়র নির্বাচিত হয়েছেন পশ্চিমবঙ্গের ক্ষমতাসীন দল তৃণমূল কংগ্রেসের ফিরহাদ হাকিম। ফিরহাদ হাকিমের মেয়র পদে আসীন হওয়াটা খুবই তাৎপর্যপূর্ণ। কারণ, ভারতের স্বাধীনতার পর শতাব্দীপ্রাচীন কলকাতা নগরীতে এই প্রথম কোনো মুসলিম মেয়র হলেন। স্বাধীনতার আগে পাঁচজন মুসলিম কলকাতার মেয়র পদে বসলেও স্বাধীনতার পর কোনো মুসলিম মেয়র পায়নি এ নগরী।মোট ১৪৩ ভোটের মধ্যে ফিরহাদ হাকিম পেয়েছেন ১২১টি। তার প্রতিদ্বন্দ্বী বিজেপির মীনাদেবী পুরোহিত পেয়েছেন ৫ ভোট। কলকাতা সিটির ১৪০টি ওয়ার্ডের কাউন্সিলররা ছিলেন এ নির্বাচনের ভোটার। তৃণমূলের ১২২ কাউন্সিলরের ১২১ জনই ফিরহাদকে ভোট দেন; অসুস্থ থাকায় একজন কাউন্সিলর ভোট দিতে আসেননি। মীনাদেবী বিজেপির পাঁচজন কাউন্সিলরেরই ভোট পেয়েছেন। এ ছাড়া বাম ফ্রন্টের ১৪ ও কংগ্রেসের দুজন কাউন্সিলর নির্বাচনে অংশ নেননি।ভোট গ্রহণ করা হয় দুপুর ১টায়। বিকালে শপথ নেন নতুন মেয়র ফিরহাদ হাকিম। অন্যদিকে ডেপুটি মেয়র হিসেবে শপথ নেন অতীন ঘোষ। আগের মেয়র শোভন চট্টোপাধ্যায় ইস্তফা দেওয়ায় মেয়র পদটি শূন্য ছিল। শপথ গ্রহণের পর ফিরহাদ বলেন, তার কাছে চেয়ার বা পদ বড় কথা নয়, দায়িত্বটাই প্রধান। তাই কলকাতার উন্নয়নই হবে তার প্রথম ও প্রধান কাজ। তিনি নির্বাচিত হয়েছেন শুনে মেদিনীপুর থেকে তাঁকে ফোনে অভিনন্দন জানান মুখ্যমন্ত্রী মমতা ব্যানার্জি। অন্যদিকে, নগরীর চেতলায় ফিরহাদের বাড়ি ও সিটি করপোরেশন ভবনের মূল ফটকের সামনেও তৃণমূল কংগ্রেস কর্মী-সমর্থকরা উচ্ছ্বাসে মেতে ওঠেন।"
"কিশোরগঞ্জের বাজিতপুরের বিশিষ্ট সমাজ সেবক ছাত্রলীগের সাবেক কেন্দ্রীয় নেতা শাহাদৎ হোসেন রকির বাবা এনামুল হক ফরিদ (৫০) গতকাল সকালে রাজধানীতে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তিনি স্ত্রী, এক ছেলে, এক মেয়েসহ অসংখ্যগুণগ্রাহী রেখে গেছেন। গতকাল নিজ গ্রাম গজারিয়ায় দাফন করা হয়েছে।"
"দিনাজপুরের হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয় (হাবিপ্রবি) আজ থেকে ৩ জানুয়ারি পর্যন্ত বন্ধ ঘোষণা করা হয়েছে। আজ দুপুর ১২ টার মধ্যে শিক্ষার্থীদের হল ত্যাগ করতে বলা হয়েছে। গতকাল ঢাকায় লিয়াজো অফিসে রিজেন্ট বোর্ডের জরুরি সভায় এ সিদ্ধান্ত গ্রহণ করা হয় বলে নিশ্চিত করেছেন রিজেন্ট বোর্ডের সদস্য শিক্ষক প্রতিনিধি অধ্যাপক শাহাদৎ হোসেন খান।জানা যায়, হাবিপ্রবি ক্যাম্পাসে প্রায় ১ মাস ধরে ছাত্র ও শিক্ষক কর্মকর্তা কর্মচারী ও শ্রমিকরা বিভিন্ন দাবিতে আন্দোলন করে আসছেন। ১১ অক্টোবরের রিজেন্ট বোর্ডের কিছু সিদ্ধান্তের বিরোধিতা করে ১৪ অক্টোবর থেকে বিশ্ববিদ্যালয়ে এক প্রকার অচলাবস্থার সৃষ্টি হয়। ট্রেজারার, রেজিস্ট্রার লাঞ্ছিত, উপাচার্য অবরুদ্ধের মতো ঘটনাও ঘটে। পরীক্ষা ক্লাস বন্ধসহ সর্বশেষ ২ ডিসেম্বর ইনক্রিমেন্টের দাবিতে আন্দোলনরত দুজন সহকারী অধ্যাপককে সাময়িক বরখাস্ত করে কর্তৃপক্ষ।বিশ্ববিদ্যালয়ে উদ্ভূত পরিস্থিতি নিয়ে গতকাল উপাচার্য অধ্যাপক ড. আবুল কাসেমের সভাপতিত্বে রিজেন্ট বোর্ডের জরুরি সভা অনুষ্ঠিত হয়। সভায় বিশ্ববিদ্যালয়ের উদ্ভূত পরিস্থিতি, ৩০ ডিসেম্বর জাতীয় সংসদ নির্বাচন, শহীদ বুদ্ধিজীবী দিবস, বিজয় দিবস, শীতকালীন ছুটি ও ২৫ ডিসেম্বর বড় দিন উপলক্ষে আজ থেকে ৩ জানুয়ারি পর্যন্ত বিশ্ববিদ্যালয় বন্ধের সিদ্ধান্ত হয়। একই সঙ্গে আজ দুপুর ১২টার মধ্যে শিক্ষার্থীদের হল ত্যাগের নির্দেশ দেওয়া হয়। এর আগে ১০ ডিসেম্বর থেকে ১৩ ডিসেম্বর পর্যন্ত ২০১৮-১৯ শিক্ষা বর্ষের অনার্স প্রথম বর্ষের ভর্তি পরীক্ষা অনির্দিষ্টকালের জন্য স্থগিত করা হয়।"
"ছোট কাগজ ‘লোক’ প্রবর্তিত লোক সাহিত্য পুরস্কার ২০১৮ পেলেন কবি রহমান হেনরী। আগামী বছর এক অনুষ্ঠানের মাধ্যমে তাকে এই পুরস্কার প্রদান করা হবে। আর ২০১৭ সালের লোক সাহিত্য পুরস্কার পেলেন সলিমুল্লাহ খান। গতকাল সন্ধ্যায় জাতীয় জাদুঘরের কবি সুফিয়া কামাল মিলনায়তনে এক অনুষ্ঠানের মাধ্যমে ২০১৮ সালের পুরস্কারপ্রাপ্ত লেখকের নাম ঘোষণার পাশাপাশি ২০১৭ সালের পুরস্কারপ্রাপ্ত সলিমুল্লাহ খানের হাতে পুরস্কার তুলে দেওয়া হয়। অনুষ্ঠানে প্রধান অতিথি ছিলেন প্রবীণ সাংবাদিক ও সাংস্কৃতিক ব্যক্তিত্ব কামাল লোহানী। বিশেষ অতিথি ছিলেন কবি কামাল চৌধুরী, কবি সৈয়দ তারিক, কবি সাজ্জাদ শরিফ ও কবি কুমার চক্রবর্তী। শুভেচ্ছা বক্তব্য রাখেন কবি শামসেত তাজরেজী, কবি মোস্তাক আহমাদ দীন, প্রাবন্ধিক মোহাম্মদ আজম, কবি সোহেল হাসান গালিব ও কবি কুতুব হিলালী। কবি আহমেদ স্বপন মাহমুদের সভাপতিত্বে অনুষ্ঠানে স্বাগত বক্তৃতা করেন ‘লোক’ সম্পাদক অনিকেত শামীম।অনুষ্ঠানের অতিথিরা সলিমুল্লাহ খানের হাতে পুরস্কারের অর্থমূল্য পঞ্চাশ হাজার টাকা, ক্রেস্ট ও সনদপত্র তুলে দেন। সেই সঙ্গে সলিমুল্লাহ খানকে নিয়ে লোক’র বিশেষ সংখ্যার মোড়ক উন্মোচন করা হয়।বাংলা একাডেমির প্রতিষ্ঠাবার্ষিকী : নানা আয়োজনে গতকাল দিনব্যাপী উদযাপিত হয়েছে বাংলা একাডেমির ৬৩তম প্রতিষ্ঠাবার্ষিকী। মহান ভাষা আন্দোলনের অমর শহীদদের স্মৃতির উদ্দেশে কেন্দ্রীয় শহীদ মিনারে, বাংলা একাডেমির স্বপ্নদ্রষ্টা ড. মুহম্মদ শহীদুল্লাহর সমাধিতে এবং ঢাকা বিশ্ববিদ্যালয়ের শহীদ বুদ্ধিজীবী সমাধিস্থলে শ্রদ্ধাঞ্জলি প্রদানের মধ্য দিয়ে সকাল ১০টায় শুরু হয় প্রতিষ্ঠাবার্ষিকীর এই আয়োজন। বিকাল ৪টায় একাডেমির আবদুল করিম সাহিত্যবিশারদ মিলনায়তনে অনুষ্ঠিত হয় প্রতিষ্ঠাবার্ষিকী বক্তৃতা, স্মৃতিচারণ ও সাংস্কৃতিক আয়োজন। এতে ‘বৈশ্বিক পটভূমিকায় বাঙালি জাতীয়তাবাদ ও জাতিরাষ্ট্র’ শীর্ষক প্রতিষ্ঠাবার্ষিকী বক্তৃতা প্রদান করেন প্রাবন্ধিক মফিদুল হক। কথাসাহিত্যিক সুব্রত বড়ুয়ার সভাপতিত্বে অনুষ্ঠানে স্বাগত ভাষণ প্রদান করেন বাংলা একাডেমির ভারপ্রাপ্ত সচিব অপরেশ কুমার ব্যানার্জী। সবশেষে ‘সুরভিত সন্ধ্যায়’ শীর্ষক সাংস্কৃতিক পর্বে বিতর্ক প্রতিযোগিতা, কবিতা আবৃত্তি, সংগীত এবং নৃত্যে অংশ নেন বাংলা একাডেমির কর্মকর্তা ও কর্মচারীরা।"
"মুক্তিযুদ্ধের সংগঠক, মুজিব বাহিনীর অন্যতম অধিনায়ক ও আওয়ামী যুবলীগের প্রতিষ্ঠাতা চেয়ারম্যান শহীদ শেখ ফজলুল হক মণির ৭৯তম জন্মবার্ষিকী আজ। শেখ মণি ১৯৩৯ সালের ৪ ডিসেম্বর টুঙ্গিপাড়ায় বঙ্গবন্ধু শেখ পরিবারে জন্মগ্রহণ করেন। শেখ মণির ৭৯তম জন্মবার্ষিকী উপলক্ষে আওয়ামী যুবলীগ দিনব্যাপী কর্মসূচি গ্রহণ করেছে। কর্মসূচিতে রয়েছে সংগঠনের কেন্দ্রীয় কার্যালয়ে জাতীয় ও সংগঠনের পতাকা উত্তোলন, সকাল ৮টায় বঙ্গবন্ধু ভবন প্রাঙ্গণে জাতির জনকের প্রতিকৃতিতে শ্রদ্ধাঞ্জলি নিবেদন, সাড়ে ৮টায় বনানী কবরস্থানে শেখ মণিসহ ১৫ আগস্ট শহীদদের কবরে পুষ্পার্ঘ্য অর্পণ ও ফাতেহা পাঠ। সকাল সাড়ে ৯টায় ইঞ্জিনিয়ার্স ইনস্টিটিউটে আলোচনা সভা। শেখ মণির জন্মদিন উপলক্ষে আওয়ামী যুবলীগ চেয়ারম্যান মোহাম্মদ ওমর ফারুক চৌধুরী ও সাধারণ সম্পাদক মো. হারুনুর রশীদ এক বিবৃতিতে প্রয়াত নেতার প্রতি গভীর শ্রদ্ধা জানিয়েছেন।"
বেসরকারি স্কুল-কলেজ-মাদ্রাসায় শিক্ষক নিয়োগের জন্য নিবন্ধন পরীক্ষার আবেদন করা যাবে কাল থেকে। আগামী ২৬ ডিসেম্বর পর্যন্ত অনলাইনে (http://ntrca.teletalk.com.bd) আবেদন করতে পারবেন আগ্রহীরা।আগামী এপ্রিলে নিবন্ধনের প্রিলিমিনারি পরীক্ষা অনুষ্ঠিত হবে। পরীক্ষার তারিখ ও সময় প্রার্থীদের পরে জানানো হবে। এ পরীক্ষায় পাস নম্বর ৪০।
"এরই মধ্যে খ্রিস্টান এবং হিন্দু রীতিতে বিয়ে করেছেন বলিউড ও হলিউড তারকা প্রিয়াঙ্কা চোপড়া আর মার্কিন পপতারকা নিক জোনাস। বিয়ের আগে অন্যতম আকর্ষণ ছিল মেহেদি আর সংগীত অনুষ্ঠান। বিয়ের সংগীত অনুষ্ঠান এতটা জাঁকজমক হতে পারে, তা এর আগে কেউ ভাবেননি। ৩০ নভেম্বর রাতে নিক-প্রিয়াঙ্কার বিয়ের সংগীত অনুষ্ঠান পরিণত হয় বলিউডি পারফরম্যান্সে। এ যেন বলিউডের যে কোনো অ্যাওয়ার্ড অনুষ্ঠানকেও হার মানাবে। রবিবার সেই সংগীত অনুষ্ঠানের ছবি শেয়ার করেছেন প্রিয়াঙ্কা চোপড়া নিজেই। এই অনুষ্ঠানে নাচার জন্য রীতিমতো মহড়া করেছেন নিক জোনাস, মেয়ের বিয়েতে খুশি মা মধু চোপড়াও। মঞ্চে নিক জোনাসের নাচ দেখে দর্শক সারিতে বসে মুগ্ধ হন মধু চোপড়া, মুকেশ আম্বানি, নিতা আম্বানি, প্রিয়াঙ্কা চোপড়া আর পরিণীতি চোপড়া। অতিথিদের সঙ্গে নাচে অংশ নেন প্রিয়াঙ্কা চোপড়া ও নিক জোনাস।"
"এবার দুই বাংলার বড় পর্দায় আসছে জয়া আহসান অভিনীত ‘বিজয়া’ ছবিটি। মাত্র কিছুদিন আগে মুক্তি পেয়েছে জয়া আহসানের ‘দেবী’। বেশ প্রশংসিত এ চলচ্চিত্রের পর এই অভিনেত্রী ব্যস্ত হয়েছেন ‘বিউটি সার্কাস’ নিয়ে। জয়া ভক্তদের সুখবর হলো জানুয়ারির তৃতীয় সপ্তাহে আসছে তার ‘বিজয়া’। কলকাতার বহুল প্রত্যাশিত এ ছবিটি একই মাসে বাংলাদেশেও মুক্তি পাচ্ছে। সাফটা চুক্তির আওতায় এটি আনা হবে বলে নিশ্চিত করেছেন পরিবেশক ইফতেখার উদ্দিন নওশাদ। তিনি বলেন, ‘‘জাতীয় চলচ্চিত্র পুরস্কারপ্রাপ্ত ‘বিসর্জন’-এর সিক্যুয়েল এটি। প্রথম ছবিটি ব্যাপক প্রশংসিত। সেটা আমরা শিগগিরই দেশের পর্দায় দেখাব। ইতিমধ্যে এর সেন্সরও হয়েছে। আমরা চাইছি, পরের ছবিটিও (বিজয়া) এ দেশের দর্শক দেখুক। এ জন্য আমরা ছবিটি বাংলাদেশ আনছি।” কলকাতায় আগামী ৪ জানুয়ারি মুক্তি পাবে ‘বিজয়া’। আর বাংলাদেশে এটি মুক্তির সম্ভাব্য তারিখ ধরা হয়েছে একই মাসের তৃতীয় শুক্রবার মানে ১৮ জানুয়ারি।"
"ব্যাংককের বামরুনগ্রাদ হাসপাতালে চিকিৎসাধীন বরেণ্য চলচ্চিত্রকার আমজাদ হোসেনের পরিপূর্ণ সুস্থতার বিষয়ে জানতে এক সপ্তাহ সময় লাগবে বলে জানিয়েছেন কর্তব্যরত চিকিৎসক ডা. পংগাসট্রন, নিউরোসার্জন, আইসিও। রবিবার দুপুরে আমজাদ হোসেনের ছেলে দোদুল ও সোহেল আরমানকে চিকিৎসক জানান আমজাদ হোসেনের অবস্থা আগের চেয়ে ভালো। ট্রিটমেন্ট আর মেডিসিন খুব ভালো কাজ করছে। কিডনির ক্রিটিয়েটিনাইন লেভেল কমেছে। ইনফেকশন আর বাড়েনি। ব্লাড প্রেসার স্বাভাবিক হচ্ছে। হার্ট বিটের রেসপন্সও ভালো। প্লাটিলেটস ২০ হাজারে নেমে গিয়েছিল তা এখন ৫৫ হাজারের একটু ওপরে। ব্রেন ড্যামেজের বিষয়টি ৭ দিন পর বলা যাবে। মাথায় উন্নত মানের মেডিসিন পাঠানো হচ্ছে। সোহেল আরমান মহান সৃষ্টিকর্তার কাছে শোকরিয়া আদায় করে বলেন, এখনো বাবার মুখে উজ্জ্বল আলো। বেঁচে থাকার দ্যুতি ছড়াচ্ছে। সবাই দোয়া করবেন তার জন্য।"
"আজ থেকে কলকাতার নজরুল মঞ্চে শুরু হচ্ছে দুই বাংলার গানের শিল্পীদের অংশগ্রহণে ‘বাংলা উৎসব’। চলবে ৬ ডিসেম্বর পর্যন্ত। তিন দিনব্যাপী এই উৎসবের আয়োজক বাংলাদেশের বেঙ্গল ফাউন্ডেশন ও কলকাতার বন্ধন ব্যাংক। এ উৎসবে বিশেষভাবে সম্মাননা জানানো হবে বাংলাদেশের সাবিনা ইয়াসমিন এবং ভারতের আরতি মুখোপাধ্যায়কে। নিজ নিজ দেশের সংগীতে বিশেষ অবদানের জন্য তাঁদের এই সম্মাননা দেওয়া হবে, জানিয়েছেন বেঙ্গল ফাউন্ডেশনের সংগীত বিভাগের ঊর্ধ্বতন ব্যবস্থাপক জাহিদুল হক। তিনি আরও জানান, উৎসবে দুই দেশের বিভিন্ন ঘরানার স্বনামধন্য শিল্পীরা গান পরিবেশন করবেন। বাংলাদেশ থেকে থাকবেন রেজওয়ানা চৌধুরী বন্যা, লাইসা আহমেদ লিজা, বুলবুল ইসলাম, শ্যামা রহমান, চন্দনা মজুমদার, এন্ড্রু কিশোর, সামিনা চৌধুরী, ফাহমিদা নবী, বাপ্পা মজুমদার প্রমুখ। ভারত থেকে শুভমিতা, নচিকেতা চক্রবর্তী, জয়তী চক্রবর্তীসহ অনেকে। প্রথম দুই দিন উৎসব শুরু হবে বিকাল ৫টায় চলবে রাত ১১টা পর্যন্ত। তবে শেষ দিনের আয়োজন হবে বড়। দুপুর ১২টায় শুরু হয়ে চলবে রাত ১১টা পর্যন্ত।"
"আগামীর সমৃদ্ধ এক বাংলাদেশ গড়ার জন্য আসন্ন জাতীয় নির্বাচনে তরুণদের প্রধানমন্ত্রী শেখ হাসিনার পাশে থাকার আহ্বান জানিয়েছেন বাংলাদেশ ক্রিকেট দলের টেস্ট ও টি-টোয়েন্টি অধিনায়ক বিশ্বসেরা অলরাউন্ডার সাকিব আল হাসান। তিনি বলেছেন, ‘পরিবারের সবাইকে হারিয়ে দেশকে জেতানোর লড়াইয়ে আছেন প্রধানমন্ত্রী শেখ হাসিনা। বাংলাদেশ এখন তার পরিবার।’ এক ভিডিওবার্তায় এসব কথা বলেন সাকিব, সামাজিক যোগাযোগমাধ্যম ফেসবুকে ছড়িয়ে পড়েছে। ভিডিওটি শনিবার থেকে ফেসবুকের বিভিন্ন পেজে ঘুরছে। দুই মিনিট চার সেকেন্ডের ভিডিওটিতে সাকিব বলেন, ‘১৯৯৯ থেকে ২০০৪ সাল—আমরা ৭২টি ম্যাচের বেশির ভাগই হেরেছিলাম। কিন্তু আমরা জিততে চেয়েছিলাম। কারণ এটা আমাদের কাছে কেবল খেলা নয়, এটা আমাদের দেশ। তাই আমরা ঘুরে দাঁড়াতে পেরেছিলাম।’ তিনি তরুণদের উদ্দেশ করে বলেন, ‘আমি এখনো যখন ক্রিজে গিয়ে দাঁড়াই, আমার সঙ্গে দাঁড়ায় বাংলাদেশ। আমি যখন শুরু করেছিলাম, আমার বয়স ছিল ১৯। আর আজ তোমরা যারা তরুণ, আমি নিশ্চিত জানি, তাদের প্রত্যেকেরই নিজের মতো করে স্বপ্ন আছে। কিন্তু স্বপ্ন থাকলেই তো হয় না। ব্যক্তির স্বপ্নকে দেশের স্বপ্ন করতে হয়। এগিয়ে আসতে হয়, তৈরি করতে হয় নিজেকে। চিনে নিতে হয় সঠিক পথ। আমি কোনো সুপারম্যান নই। এ দেশেরই একজন সাধারণ সন্তান।’ সাকিব বলেন, ‘তোমরা যারা এখানে আছ, আমি জানি সবাই যার যার মতো আলাদা। কিন্তু একটা বিষয়ে আমরা সবাই এক। সেটা হলো, আমাদের প্রাণের বাংলাদেশ। এ দেশকে আমরা মা বলি। কিন্তু নিজের মাকে নিয়ে যেভাবে ভাবী, এ দেশকে নিয়ে কি আমরা সেভাবে ভাবী? অথচ দেশ আমাদের নিয়ে ভাবছে। নজর রাখছে ভালো-মন্দের। তার ভালো থাকায় আমাদেরও ভালো থাকা। আর সবার ভালো থাকা মানে দেশের ভালো থাকা। তাকে নিয়ে এবার ভাবার সময় এসেছে আমাদের। কারণ দেশ মানে আর কিছু নয়, তুমি-আমি-আমরা। এই আমরাই দেশ। সবাইকে ভালো রাখার এগিয়ে যাওয়ার এক দুর্বার যাত্রায় এখন আছি আমরা। বিদ্যুৎ, শিক্ষা, স্বাস্থ্য, খাদ্য, নারীর ক্ষমতায়ন, সামাজিক ও মানব উন্নয়নে তো বটেই, অবকাঠামো, যোগাযোগ ও ডিজিটাল উন্নয়নে বাংলাদেশ এখন বিশ্বের উদাহরণ হতে চলেছে।’ বিশ্বসেরা অলরাউন্ডার বলেন, ‘বর্তমান সরকারের মাননীয় প্রধানমন্ত্রী শেখ হাসিনা, পরিবারের সবাইকে হারিয়ে দেশকে জেতানোর লড়াইয়ে আছেন। বাংলাদেশ এখন তার পরিবার। সবাইকে নিয়ে, সবার ভালো থাকার জন্য কাজ করে যাচ্ছেন। বিশেষ করে তরুণদের নিয়ে। সব ক্ষেত্রে সমৃদ্ধ আগামীর বাংলাদেশ গড়ার নীতি গ্রহণ করেছেন তিনি। সেখানে চাই তোমার সক্রিয় সমর্থন। এ অগ্রযাত্রা আরও এগিয়ে নিতে প্রয়োজন তোমাকে। আমার বিশ্বাস, আমরা দাঁড়ালে হারবে না বাংলাদেশ। কারণ তরুণরাই আগামীর বাংলাদেশ। এবার তোমার পালা।’"
"আকাশ রঞ্জনের রচনায় এবং মহিন খানের পরিচালনায় সম্প্রতি নির্মিত হলো ‘আউট অফ কন্ট্রোল’। এটিতে অভিনয় করেছেন সাজু খাদেম, তানজিকা আমিন, আকাশ রঞ্জন, আরফান আহমেদ, সানজিদা তন্বী, ফারুক আহমেদ, মম মোর্শেদ, অলিউল হক রুমি প্রমুখ। এটি ১০৪ পর্বের ধারাবাহিক নাটক। নাটকের রচয়িতা আকাশ রঞ্জন বলেন, ‘আউট অফ কন্ট্রোল’ নাটকের কাহিনী সমাজের বিশেষ অসঙ্গতি নিয়ে। কারও ধৈর্য নেই, একটুতেই নিজেকে অনেক বড় কিছু মনে করা, আত্মঅহমিকা, শো অফ- এসবকে কেন্দ্র করেই গড়ে উঠেছে গল্প।’ বেসরকারি টেলিভিশন এশিয়ান টিভিতে আজ রাত ৯টা ৪৪ মিনিটে ধারাবাহিকটি প্রচারিত হতে যাচ্ছে।"
"মানুষের সঙ্গে মানুষের পরিচয়, ভালো লাগা, প্রেম কিংবা ভালোবাসার সম্পর্কগুলো মাঝে মাঝে খুব অদ্ভুতরকম হয়। অনেকটা ভাবনার ওপর দিয়ে চলে যায়। ‘জাপটে থাকুক প্রেম’ নামক কাহিনীচিত্রে জুবায়ের ও রাকার গল্পের ব্যাপারটা ঠিক এমনই। সম্প্রতি ঢাকা শহরের বিভিন্ন লোকেশনে সম্পন্ন হলো নাটকটির শুটিং। রাইসুল তমালের পরিচালনায় এর গল্প লিখেছেন সেতু আরিফ। রোমান্টিক ঘারানার এই টিভি ফিকশনে জুবায়ের ও রাকার চরিত্রে অভিনয় করেছেন যথাক্রমে ইরফান সাজ্জাদ এবং সাফা কবির। নির্মাতা সূত্রে জানা যায়, নাটকটি ২০ ডিসেম্বর রাত ৮টায় আরটিভিতে প্রচার হবে।"
"তখন ডিসেম্বর মাস শুরু হয়ে গেছে। মুক্তিযোদ্ধাদের ক্রমাগত আক্রমণে সংকুচিত হয়ে ঢাকার দিকে ঘাঁটি গাড়ছে পাকিস্তানিরা। সেই সময় ঢাকায় একটি বড় ধরনের অপারেশনের পরিকল্পনা চলছিল। আমেরিকান ইনফরমেশন সেন্টার গুঁড়িয়ে দেওয়ার পরিকল্পনা  নেওয়া হয়। ওটা ছিল ঢাকা শহরের গুরুত্বপূর্ণ স্থাপনাগুলোর একটি। আমি তখন বুয়েটে চতুর্থ বর্ষের ছাত্র। গোপীবাগের ভাড়া বাসায় স্ত্রী আর এক বছরের ছেলেকে নিয়ে থাকতাম। মুক্তিযুদ্ধ শুরু হতেই আমি আর আমার বেশ কয়েকজন বন্ধু যুদ্ধে যোগ দেই। আমি প্রশিক্ষণ নিয়েছিলাম দেশেই। ভারতে যাইনি প্রশিক্ষণের জন্য। আমেরিকান ইনফরমেশন সেন্টার অপারেশনে অস্ত্র সংগ্রহ করে আমার বাসায় নিয়ে আসার পরিকল্পনা ছিল। আমার বন্ধু স্থপতি মুজাহিদ আলম তার গাড়িতে করে অস্ত্র নিয়ে আসবে মানিকনগরে। বিশ্বরোডের একপাশে কমলাপুর-গোপীবাগ আর একপাশে প্রত্যন্ত গ্রাম মানিকনগর। মেঠোগ্রাম হওয়ায় সেখানে পাকিস্তানি সেনাবাহিনী যেত না। গ্রামের মানুষের সহযোগিতায় সেখানে মুক্তিযোদ্ধারা মুক্তাঞ্চলের মতো যাতায়াত করতো। পরিকল্পনা হলো মুজাহিদ তার ভক্সওয়াগন গাড়িতে অস্ত্র নিয়ে মানিকনগরে আসবে। আমি সেখান থেকে হাতে হাতে অস্ত্র পার করে আমার বাসায় এনে মজুদ করব। নির্ধারিত সময়ে আমি গিয়ে দেখি সে এখনো আসেননি। এদিকে অস্ত্র না আসলে এতো বড় অপারেশন কিভাবে করব সে চিন্তায় আমি অস্থির হয়ে উঠেছি। বারবার বাসায় আসছি আর অস্ত্র মজুদের জায়গায় যাচ্ছি। আমার এই হন্তদন্ত অবস্থা দেখে রাস্তার মধ্যে ৮-১০ বছরের এক ছেলে বললো, ‘স্যার কিছু আনন লাগবো’। ওকে বললাম না কিছু আনতে হবে না। এরপরে আমি আরও কয়েকবার ওই জায়গা থেকে ঘুরে আসলাম। বারবার আমার এভাবে যাওয়া মুশকিল হয়ে পড়ছিল। গোপীবাগে ওই সময় মানুষের বসতি খুব একটা ছিল না। ওই ছেলেটাও আমার সঙ্গে যাওয়া-আসা করছিল আর বলছিল কিছু আনতে হবে কিনা। তখন অতো কিছু চিন্তা না করে ওকে বললাম, হ্যাঁ, কিছু জিনিস আনতে হবে’। ও ধরিয়ে দিতে পারে বা কাউকে বলে দিতে পারে এটা তখন মাথায় আসেনি। ওই ছেলেটিকে অস্ত্র আনার বিষয়ে বলে ওই জায়গা আর আমার বাসা দেখিয়ে দিলাম। আমি বারান্দায় দাঁড়িয়ে পায়চারি করছি। মিনিট দশেক পড়ে দেখি ছোট্ট ছেলেটি ঘাড়ে একটি বাজারের ব্যাগ ফেলে শিষ বাজিয়ে সুভাষ দত্ত পরিচালিত সুতরাং ছবির ‘এমন মজা হয় না গায়ে সোনার গয়না’ গানটি গাইতে গাইতে হেঁটে আসছে। বাজারের ব্যাগ থেকে পুঁইশাক, কলমিশাকের ডগা বেরিয়ে আছে। এভাবে কয়েকবারে সে সম্পূর্ণ অস্ত্র আমার বাসায় পৌঁছে দিয়ে গেল। স্টেনগান, বিস্ফোরক সব কিছুই সে বয়ে এনেছিল। ঢাকার মধ্যে চালানো ওই অপারেশনে সবচেয়ে বেশি বিস্ফোরক ব্যবহার করা হয়েছিল। অনুলেখক :"
"টঙ্গীর বিশ্ব ইজতেমা ময়দানে তাবলিগের দুই পক্ষের সংঘর্ষের ঘটনায় মাওলানা সা’দ অনুসারীদের দৃষ্টান্তমূলক শাস্তির দাবিতে গতকাল বিক্ষোভ ও সংক্ষিপ্ত সমাবেশ করেছেন মাওলানা যোবায়েরপন্থি মুসল্লিরা। গতকাল বেলা ১১টার দিকে মাওলানা যোবায়েরপন্থি লোকজন রাজধানীর উত্তরা ১০ নম্বর সেক্টরের কামারপাড়া থেকে মিছিল নিয়ে গুরুত্বপূর্ণ সড়ক প্রদক্ষিণ করে আবদুল্লাহপুরে গিয়ে সংক্ষিপ্ত সমাবেশ করেন। প্রায় আধঘণ্টার রাস্তা অবরোধের কারণে ঢাকা-ময়মনসিংহ মহাসড়কে তীব্র যানজটের সৃষ্টি হয়। ক্রমেই এই যানজট ছড়িয়ে পড়ে উত্তরা, বনানী, গুলশান, মহাখালীসহ আশপাশ এলাকায়। এ ব্যাপারে ট্রাফিক উত্তরা বিভাগের অতিরিক্ত উপকমিশনার মো. কামরুজ্জামান বলেন, মুসল্লিরা রাস্তায় বিক্ষোভ শেষে সংক্ষিপ্ত সমাবেশ করেছেন। অল্প সময় হলেও রাস্তা বন্ধ করে সমাবেশ করার কারণে তীব্র যানজট সৃষ্টি হয়েছে। তাদের বুঝিয়ে রাস্তা থেকে সরিয়ে দেওয়া হয়েছে। জানা গেছে, মুসল্লিদের বিক্ষোভে চরম ভোগান্তিতে পড়েন বিমানবন্দরগামী মানুষ। যানজটের কারণে অনেকের ফ্লাইট মিস করার ঘটনাও ঘটেছে বলে অভিযোগ রয়েছে। বেলা ১১টায় শুরু হওয়া এই যানজটের প্রভাব ছিল সন্ধ্যা পর্যন্ত। অফিসফেরত অনেক মানুষ পায়ে হেঁটে যেতে বাধ্য হয়েছেন। ঘণ্টার পর ঘণ্টা যানবাহন রাস্তায় দাঁড়িয়ে থাকতে দেখা গেছে। উল্লেখ্য, শনিবার টঙ্গীর বিশ্ব ইজতেমা ময়দানে জোড় ইজতেমাকে কেন্দ্র করে তাবলিগ জামাতের দুই পক্ষের সংঘর্ষের ঘটনায় একজন নিহত ও দুই শতাধিক মুসল্লি আহত হয়েছেন। এ ঘটনায় টঙ্গী পশ্চিম থানায় পৃথক দুটি মামলা হয়েছে।হেফাজতে ইসলাম বাংলাদেশের মহাসচিব মাওলানা জুনাইদ বাবুনগরী বলেছেন, সন্ত্রাস মারামারির সঙ্গে তাবলিগের কারও সম্পর্ক নেই। যারা বিশ্ব ইজতেমার মাঠ দখলে নিতে সেখানে অবস্থানরত তাবলিগের সাথী, ওলামায়ে কেরাম ও মাদরাসা ছাত্রদের ওপর হামলা চালিয়ে শহীদ করেছে এবং আহত করেছে, তারা দেশি-বিদেশি অপশক্তির এজেন্ট। আলেম ও ছাত্রদের যারা রক্ত ঝরিয়েছে এদের গ্রেফতার করে দ্রুত আইনের আওতায় এনে বিচার করতে হবে।টঙ্গী বিশ্ব ইজতেমার মাঠে তাবলিগের সাথী, আলেম উলামা ও মাদরাসা ছাত্রদের ওপর হামলাকারীদের বিচারের দাবিতে গতকাল চট্টগ্রাম জমিয়তুল ফালাহ ময়দানে এ বিক্ষোভ সমাবেশে প্রধান অতিথির বক্তৃতাকালে তিনি এসব কথা বলেন। ফিরোজশাহ কলোনি মাদরাসার মহাপরিচালক মাওলানা হাফেজ তাজুল ইসলামের সভাপতিত্বে সমাবেশে আরও বক্তব্য রাখেন তাবলিগের মুরুব্বি মাওলানা মুফতি জসিম উদ্দিন, মোজাহের উলুম মাদরাসার মুহতামিম মাওলানা লোকমান হাকীম, হাটহাজারী মাদরাসার মুহাদ্দিস মাওলানা ফোরকান আহমদ, নাজিরহাট মাদরাসার মুফতি হাবিবুর রহমান, শোলকবহর মাদরাসার মাওলানা লোকমান, লালখান বাজার মাদরাসার মুফতি হারুন ইজহার, হেফাজতে ইসলামের নেতা মাওলানা আজিজুল হক ইসলামাবাদী প্রমুখ।"
"নাগরিক ঐক্যের আহ্বায়ক মাহমুদুর রহমান মান্না বলেছেন, এই নির্বাচন আদৌ ন্যূনতম গ্রহণযোগ্য হবে কিনা তা নিয়ে সন্দেহ আছে। সরকার এবং নির্বাচন কমিশনের সন্দেহজনক আচরণ দিনকে দিন শক্তিশালী হচ্ছে। তিনি বলেন,  নির্বাচনের তফসিল ঘোষণার পর বিরোধী দলের জন্য পরিস্থিতি কিছুটা উন্নতি হবে বলে আমাদের যে প্রত্যাশা ছিল তাকে বৃদ্ধাঙ্গুলি দেখিয়ে প্রতিদিন পরিস্থিতি আরও খারাপ হচ্ছে। গতকাল বিকালে জাতীয় প্রেস ক্লাবে ‘বর্তমান নির্বাচন পরিস্থিতি এবং নির্বাচনী এলাকা’ শীর্ষক সংবাদ সম্মেলনে তিনি এসব কথা বলেন। মাহমুদুর রহমান মান্না বলেন, জনগণের মনে এই শঙ্কা হয়েছে যে, সরকার একটি নীল নকশার নির্বাচনের মাধ্যমে ক্ষমতায় থেকে যেতে চাইছে। বাংলাদেশের নির্বাচন পরিস্থিতি সবার জন্য সমান সুযোগ সৃষ্টি বা ‘লেভেল প্লেয়িং ফিল্ড’ এর ধারে কাছেও নেই। তিনি বলেন, একদিকে আওয়ামী লীগ ক্ষমতায় থাকার সুযোগ নিচ্ছে, অন্যদিকে বিরোধী দলের নেতা-কর্মীদের ওপর দমন-পীড়ন তীব্র রয়ে গেছে। এ কথা আমাদের নয়, এটি ব্রিটিশ এমপিদের জন্য তৈরি হাউস অব কমন্সের লাইব্রেরির গবেষণাপত্রের মূল্যায়ন। পুলিশ কর্মকর্তাদের উদ্দেশে নাগরিক ঐক্যের আহ্বায়ক বলেন, আপনারা এই দেশের সন্তান এবং আপনারা নাগরিকদের করের টাকায় বেতন পান। আমরা এমন একটি রাষ্ট্রের স্বপ্ন দেখি, যেখানে নাগরিকগণ রাষ্ট্রীয় বাহিনীকে তার সেবক হিসেবে পাবে এবং সবাই শান্তিতে সহাবস্থান করবে। কিন্তু সেই সহাবস্থানের পূর্বশর্ত হলো, পুলিশ বর্তমানে বিরোধীদলীয় নেতা-কর্মীদের যে হয়রানি করছে, সেটা সম্পূর্ণ বন্ধ করতে হবে। সবার মনে রাখা উচিত এই সরকারই শেষ সরকার নয়। মান্না বলেন, বিরোধী দলকে সর্বোচ্চ চাপে রেখে একতরফা একটা নির্বাচন করার যে নীল নকশা ধরে সরকার এগিয়ে চলছে, অত্যন্ত হতাশাজনকভাবে নির্বাচন কমিশন সেই নীলনকশা বাস্তবায়নে পূর্ণ সহযোগিতা করে যাচ্ছে। মামলার হয়রানির মাধ্যমে বিরোধী দলের কর্মীদের নিপীড়নের ধারা চলছে আমার নির্বাচনী এলাকায়ও। সংবাদ সম্মেলনে আরও উপস্থিত ছিলেন বগুড়া শিবগঞ্জ উপজেলা চেয়ারম্যান শাহে আলম, নাগরিক ঐক্যের সদস্য ফজলুর রহমান, শহিদুল্লাহ কায়সার প্রমুখ।"
"অরিত্রী অধিকারী। অস্তমিত হওয়া এক সম্ভাবনার  নাম। তার কথা এলেই মনে পড়ে যায় হৃদয়বিদারক এক ঘটনার। ভিকারুননিসা স্কুল অ্যান্ড কলেজের নবম শ্রেণির এই ছাত্রীর আত্মহত্যা কি শুধু একটি অপমৃত্যু? অরিত্রীকে নিয়ে এমন নানা প্রশ্নের ঝড় বইছে সামাজিক যোগাযোগমাধ্যমে। সবার একটাই দাবি— ‘বিচার চাই, বিচার চাই’। কেউ কেউ বলছেন, ‘নৈতিক শিক্ষার দায় কি শুধুই অভিভাবকের? তবে স্কুল কেন?’ শুধু ভিকারুননিসা নূন স্কুলের শিক্ষার্থী ও অভিভাবক নয়, বাইরের অসংখ্য মানুষের মনে ঘুরেফিরে এই প্রশ্নগুলো আসছে। এ ঘটনায় ভীত স্কুলটির প্রায় সব অভিভাবক। পরীক্ষার হলে মোবাইল ফোনে নকলের কারণে ছাড়পত্র ও মানসিক নির্যাতনের ঘটনায় রাজধানীসহ সারা দেশে সৃষ্টি হয়েছে তোলপাড়।গতকাল অরিত্রীর আত্মহত্যার প্রতিবাদে এবং দায়ীদের শাস্তির দাবিতে রাস্তায় নেমে বিক্ষোভ করেছে তার সহপাঠীরা। পাশাপাশি ঘটনাটি নিয়ে পৃথক আদেশও দিয়েছে হাই কোর্টের দুটি বেঞ্চ। এ দিন অভিভাবকরাও ছিলেন সরব। শিক্ষার্থীদের তোপের মুখে সাময়িক বহিষ্কার করা হয়েছে অভিযুক্ত শিক্ষক জিন্নাত আরাকে। উত্তপ্ত এমন পরিস্থিতিতে শিক্ষামন্ত্রী নুরুল ইসলাম নাহিদ ভিকারুননিসা নূন স্কুলে উপস্থিত হয়ে তদন্ত সাপেক্ষে ব্যবস্থা নেওয়ার আশ্বাস দেন। বের হয়ে গাড়িতে উঠলে ছাত্রীদের তোপের মুখে পড়েন তিনি। পরে বাইরে এসে ছাত্রীদের আশ্বস্ত করলে পরিস্থিতি স্বাভাবিক হয়।শিক্ষার্থীদের বিক্ষোভ : সকাল থেকেই বিক্ষুব্ধ শিক্ষার্থী-অভিভাবকরা ভিকারুননিসায় জড়ো হতে থাকেন। অরিত্রী অধিকারীর আত্মহত্যার ঘটনায় স্কুল কর্তৃপক্ষকে দায়ী করে প্রতিষ্ঠানটির অধ্যক্ষের অপসারণের দাবি জানান তারা। এ সময় তাদের হাতে বিভিন্ন প্লাকার্ড দেখা যায়। এতে লেখা ছিল, ‘এ কেমন শিক্ষক, যার জন্য শিক্ষার্থীকে জীবন দিতে হয়!’, ‘উই ওয়ান্ট জাস্টিস’সহ বিভিন্ন স্লোগান। বিক্ষুব্ধ অভিভাবকরা বলেন, ‘এর আগেও এমন ঘটনা ঘটেছে। এমন ঘটনার পুনরাবৃত্তি আমরা দেখতে চাই না। অভিভাবকরা স্কুল কর্তৃপক্ষের কাছে জিম্মি। আমরা এ অবস্থা থেকে পরিত্রাণ চাই। এর দায়ভার কেন অভিভাবকদের?’ ভর্তিবাণিজ্য, শিক্ষক নিয়োগে বাণিজ্যের অভিযোগও আনেন তারা।হাই কোর্টের দুটি বেঞ্চের পৃথক আদেশ : গতকাল বিচারপতি শেখ হাসান আরিফ ও বিচারপতি রাজিক আল জলিলের সমন্বয়ে গঠিত হাই কোর্ট বেঞ্চ ১৫ বছরের ওই ছাত্রীর আত্মহত্যার ঘটনাকে হৃদয়বিদারক ও বাজে রকমের দৃষ্টান্ত বলে মন্তব্য করেন। এর আগে সুপ্রিম কোর্টের এক আইনজীবী বিষয়টি আদালতের নজরে আনেন। এদিকে শিক্ষার্থীদের আত্মহত্যা প্রতিরোধের উপায় নির্ণয়ে একটি জাতীয় নীতিমালা তৈরিতে অতিরিক্ত শিক্ষা সচিবের নেতৃত্বে একটি কমিটি গঠন করে দেন বিচারপতি এফ আর এম নাজমুল আহসান ও বিচারপতি কে এম কামরুল কাদেরের সমন্বয়ে গঠিত হাই কোর্টের অপর একটি বেঞ্চ। হাই কোর্টের এই বেঞ্চের স্বতঃপ্রণোদিত আদেশটিতে (সুয়োমোটো রুল) ওই ছাত্রীর আত্মহত্যার কারণ অনুসন্ধান করে গঠিত কমিটিকে এক মাসের মধ্যে প্রতিবেদন দিতে বলা হয়। একই সঙ্গে পাঁচ সদস্যের কমিটিতে সমাজকল্যাণ মন্ত্রণালয়ের উপসচিবের নিচে নয় এমন একজন প্রতিনিধি, শিক্ষাবিদ, মনোবিদ ও আইনবিদ রাখার নির্দেশ দেওয়া হয়েছে।দুই তদন্ত কমিটি : ছাত্রীর আত্মহত্যার কারণ খতিয়ে দেখতে মাউশি ও শিক্ষাপ্রতিষ্ঠানটির গভর্নিং বডির পক্ষ থেকে দুটি পৃথক তদন্ত কমিটি করা হয়েছে। মাধ্যমিক ও উচ্চশিক্ষা অধিদফতরের (মাউশি) ঢাকা আঞ্চলিক কার্যালয়ের পরিচালক মো. ইউসুফকে প্রধান করে তিন সদস্যের একটি কমিটি করা হয়। কমিটির অন্যরা হলেন মাউশির ঢাকা আঞ্চলিক কার্যালয়ের উপপরিচালক শাখাওয়াত হোসেন ও ঢাকা জেলা শিক্ষা কর্মকর্তা বেনজীর আহমেদ। এ ছাড়া ভিকারুননিসা স্কুলের গভর্নিং বডির পক্ষ থেকে আরেকটি তিন সদস্যের কমিটি করা হয়। কমিটিতে গভর্নিং বডির সদস্য আতাউর রহমান ও তিন্না খুরশীদ জাহান এবং শিক্ষক ফেরদৌসী বেগমকে রাখা হয়েছে।ব্যবস্থা নেওয়ার আশ্বাস শিক্ষামন্ত্রীর : ছাত্রী আত্মহত্যার ঘটনায় সমবেদনা জানাতে ও পরিস্থিতি পর্যবেক্ষণ করতে গতকাল বেলা সাড়ে ১১টায় শিক্ষামন্ত্রী নুরুল ইসলাম নাহিদ ভিকারুননিসা নূন স্কুল অ্যান্ড কলেজে আসেন। ছাত্রীর আত্মহত্যা প্রসঙ্গে তিনি বলেন, মন্ত্রণালয়ের নির্দেশনা অনুযায়ী কোনো শিক্ষার্থীকে শিক্ষক মানসিক বা শারীরিক নির্যাতন করতে পারবেন না। ছাত্রীটি এতটাই নির্যাতনের শিকার যে সে আত্মহত্যা করতে বাধ্য হয়েছে। এরপর তিনি স্কুল থেকে বেরিয়ে গাড়িতে উঠতে গেলে বিক্ষুব্ধ ছাত্রীরা মন্ত্রীর গাড়ি অবরোধ করে ‘উই ওয়ান্ট জাস্টিস’ বলে স্লোগান দিতে থাকে। প্রায় ২০ মিনিট শিক্ষার্থীদের সঙ্গে কথা বলে ঘটনার বিচারের আশ্বাস দিয়ে পরিবেশ শান্ত হলে ঘটনাস্থল ত্যাগ করেন তিনি।শোকাতুর পরিবেশ অরিত্রীর বাসভবনে : শান্তিনগরের ২৩/২৪ ঠিকানার ‘শান্তি নিবাস’ অরিত্রীর বাসভবনে গিয়ে দেখা যায় এক শোকাতুর পরিবেশ। পাঠ্যবইগুলো পড়ে আছে। জামা-কাপড়সহ অন্য জিনিসপত্রও ছড়িয়ে-ছিটিয়ে আছে বিছানায়। জানা গেল, হৃদরোগে আক্রান্ত বাবা দিলীপ অধিকারী ও মা বিউটি অধিকারী চিকিৎসা নিতে চিকিৎসকের শরণাপন্ন হয়েছেন। বিউটি অধিকারীকে হার্টে রিং নিয়ে চলতে হচ্ছে। মেয়ের আকস্মিক মৃত্যুতে যেন আরও অসুস্থ হয়ে পড়েছেন তিনি। অরিত্রীর চাচা নির্মল সেন এই প্রতিবেদককে বলেন, বাবা-মায়ের অনেক আদরের ছিল সে। পরীক্ষা শেষ করেই মালয়েশিয়া বেড়াতে যাওয়ার কথা ছিল তার। সে দেশের বাইরে উচ্চশিক্ষা নিয়ে দেশে ফিরে মানুষের সেবা করতে চেয়েছিল। কিন্তু শিক্ষকদের অমানবিক মানসিক নির্যাতনে তার সে আশা অপূর্ণই থেকে গেল। বড় বোনের আত্মহত্যার ঘটনায় যেন কাঁদতে কাঁদতে চোখের পানি শুকিয়ে গেছে ছোট বোন ঐন্দ্রীলা অধিকারীর।পোষা বিড়ালকে খাইয়ে দরজা বন্ধ করে অরিত্রী : সোমবার দুপুরে স্কুল থেকে ফেরার পর পোষা বিড়ালকে খাইয়ে কক্ষের দরজা আটকিয়ে দেয় অরিত্রী। ডাকাডাকি করে কোনো সাড়াশব্দ না পেয়ে বাবা-মা বাসার কেয়ারটেকার সুবদেব চন্দ্র হালদারকে ডাকেন। পরে সুবদেব বাথরুমের ভেন্টিলেটর দিয়ে ঢুকে অরিত্রীকে ফ্যানের সঙ্গে ঝুলতে দেখেন।অভিযুক্ত শিক্ষককে অব্যাহতি : অরিত্রীর আত্মহত্যার ঘটনায় শিক্ষার্থী ও অভিভাবকদের দাবির মুখে স্কুলটির প্রভাতী শাখার অভিযুক্ত শিক্ষক জিন্নাত আরাকে দায়িত্ব থেকে সাময়িক অব্যাহতি দেওয়া হয়েছে। এ ছাড়া কেন তার বিরুদ্ধে ব্যবস্থা গ্রহণ করা হবে না— এ মর্মে কারণ দর্শানোর নোটিসও দেওয়া হয়েছে। ভিকারুননিসায় পরীক্ষা চলবে : অরিত্রীর আত্মহত্যার ঘটনায় উত্তপ্ত পরিস্থিতিতেও চলমান চূড়ান্ত পরীক্ষা বন্ধ থাকবে না বলে জানিয়েছে ভিকারুননিসা নূন স্কুল অ্যান্ড কলেজ কর্তৃপক্ষ। অধ্যক্ষ নাজনীন ফেরদৌস বলেন, সামনে জাতীয় নির্বাচন। পরীক্ষা নির্বাচনের আগে শেষ করতে মন্ত্রণালয়ের নির্দেশনা রয়েছে। তাই কিছু শিক্ষার্থী দাবি জানালেও উদ্ভূত পরিস্থিতিতে পরীক্ষা স্থগিত বা পেছানো হবে না। পরীক্ষা যথারীতি চলবে। তিনি বলেন, কেউ চলমান পরীক্ষায় না বসলে গভর্নিং বডির সভা করে পরে তাদের পরীক্ষা নেওয়া হতে পারে।প্রতিবাদে সামাজিক যোগাযোগমাধ্যমে ঝড় : ফেসবুকসহ বিভিন্ন সামাজিক যোগাযোগমাধ্যমে অরিত্রীকে নিয়ে দেওয়া পোস্টগুলো হলো— ‘বাবার কাঁধে সন্তানের লাশ পাহাড়সম ভারী। দিলীপ অধিকারীর বেদনা হয়তো আমরা কেউ ছুঁতে পারব না। সোমবার চোখের পলকে তিনি মেয়েকে হারালেন। কিন্তু অরিত্রীর আত্মহত্যা কি একটি অপমৃত্যু?’, ‘বাবার চোখের জলের অপমান সহ্য করতে না পেরে আত্মঘাতী হয়েছে মেধাবী ছাত্রী অরিত্রী অধিকারী! অস্তমিত হলো একটি সম্ভাবনাময় ভবিষ্যৎ! হয়তো সে হতে পারত মহাকাশ গবেষক অথবা প্রযুক্তিবিদ, কিন্তু গল্পটার এখানেই সমাধি হলো! কে নেবে এই অসময়ের অস্বাভাবিক মৃত্যুর দায়ভার...?’, ‘অরিত্রী হয়তো বাবার এই কান্না-অপমান মেনে নিতে পারেনি। এরপর বাসায় গিয়ে গলায় ফাঁস লাগিয়ে আত্মহত্যার পথ বেছে নেয়। ওই স্কুলের অধ্যক্ষ নাজনীন ফেরদৌস এই মৃত্যুর দায় এড়াতে পারবেন...? আত্মহত্যায় প্ররোচনার দায়ে এই অধ্যক্ষকে অবিলম্বে আইনের আওতায় আনা হোক।’ ফেসবুক ছাড়াও অন্যান্য সামাজিক যোগাযোগমাধ্যমে অরিত্রীর আত্মহত্যায় স্কুল কর্তৃপক্ষকে অভিযুক্ত করে পোস্ট দেন অনেকে।অধ্যক্ষসহ তিনজনের বিরুদ্ধে মামলা : ভিকারুননিসা নূন স্কুলের নবম শ্রেণির শিক্ষার্থী অরিত্রী অধিকারীকে আত্মহত্যায় প্ররোচনা দেওয়ার অভিযোগে অধ্যক্ষ-শিক্ষকসহ তিনজনকে আসামি করে মামলা হয়েছে। তারা হলেন কলেজের অধ্যক্ষ নাজনীন ফেরদৌস, শাখাপ্রধান জিনাত আখতার ও শ্রেণিশিক্ষক হাসনা হেনা। রাজধানীর পল্টন থানায় অরিত্রীর বাবা দিলীপ অধিকারী বাদী হয়ে গতকাল এ মামলা করেন। পল্টন থানার উপপরিদর্শক সুজন তালুকদার বলেন, রাত ৮টার পর মামলাটি হয়েছে। শিক্ষার্থী অরিত্রী অধিকারীকে আত্মহত্যায় প্ররোচনার অভিযোগে ভিকারুননিসা নূন স্কুল অ্যান্ড কলেজের অধ্যক্ষ নাজনীন ফেরদৌস, শাখাপ্রধান জিনাত আখতার ও শ্রেণিশিক্ষক হাসনা হেনাকে আসামি করা হয়েছে।"
"চেয়ারম্যানের স্বাস্থ্যের অবস্থা এবং পুরনো মহাসচিবের বিদায় হওয়া সম্পর্কে যেসব ভাষ্য পাওয়া যাচ্ছে তাতে প্রশ্ন উঠেছে, জাতীয় পার্টিতে হচ্ছেটা কী? দলটির নতুন মহাসচিব মসিউর রহমান রাঙ্গা বলেন, শারীরিক অসুস্থতার কারণে এ বি এম রুহুল আমিন হাওলাদার নিজেই পার্টির চেয়ারম্যানের কাছে মহাসচিব পদে ইস্তফা দেন। তিনি গতকাল বনানীর কার্যালয়ে সাংবাদিকদের সঙ্গে কথা বলছিলেন। এ সময় এইচ এম এরশাদ ‘শতভাগ সুস্থ’ আছেন দাবি করে তিনি বলেন, নিয়মিত স্বাস্থ্য পরীক্ষার জন্য এরশাদের সিঙ্গাপুরে যাওয়ার প্রয়োজন। কিন্তু দলের স্বার্থে ১০ ডিসেম্বরের আগে যাচ্ছেন না। এদিকে জাপার প্রেসিডিয়াম সদস্য মীর আবদুস সবুর আসুদ বাংলাদেশ প্রতিদিনকে জানান, সোমবার দিবাগত রাত ১টায় আবার সম্মিলিত সামরিক হাসপাতালে (সিএমএইচ) নেওয়া হয় সাবেক এই রাষ্ট্রপতিকে। গতকাল দুপুরে জাতীয় পার্টির চেয়ারম্যানের বনানী কার্যালয়ে সম্মিলিত জাতীয় জোটের নেতাদের সঙ্গে আলোচনা শেষে স্থানীয় সরকার ও পল্লী উন্নয়ন প্রতিমন্ত্রী মসিউর রহমান রাঙ্গা আরও বলেন, গতকাল সকালে কো-চেয়ারম্যান জি এম কাদের, ছেলে সাদ এবং তার সঙ্গে কথা বলেছেন হুসেইন মুহম্মদ এরশাদ। তিনি সুস্থ আছেন। গতকাল সম্মিলিত জাতীয় জোটের নেতাদের সঙ্গে আলোচনা শেষে জাপা মহাসচিব ও স্থানীয় সরকার ও পল্লী উন্নয়ন প্রতিমন্ত্রী মসিউর রহমান রাঙ্গা আরও বলেন, মঙ্গলবার সকালে জাতীয় পার্টির কো-চেয়ারম্যান জি এম কাদের মহাসচিব মসিউর রহমান রাঙ্গা, ছেলে সাদসহ পরিবারের সদস্যদের সঙ্গে কথাও বলেছেন এরশাদ। তিনি সুস্থ আছেন। মহাজোটের সঙ্গে আসন রফা বিষয়ে সাংবাদিকদের এক প্রশ্নের জবাবে রাঙ্গা বলেন, ৯ ডিসেম্বরের মধ্যেই মহাজোটের প্রার্থী তালিকা চূড়ান্ত করা হবে। যারা নির্বাচনে জিততে পারবে এবং মাঠপর্যায়ে গ্রহণযোগ্যতা আছে তাদেরই মনোনয়ন দেওয়া হবে। মহাজোটের বন্ধুদের সঙ্গে আলাপ-আলোচনার মাধ্যমেই চূড়ান্ত হবে প্রার্থী তালিকা। তবে, জাতীয় পার্টি ৫৪ থেকে ৫৫টি আসন প্রত্যাশা করছে। যেসব আসনে জাতীয় পার্টি জিতে আসতে পারবে সেগুলোয় আমাদের শক্তিশালী প্রার্থী আছে। তবে মহাজোটের চূড়ান্ত প্রার্থী তালিকা সংবাদ সম্মেলন করে জানিয়ে দেওয়া হবে। তিনি বলেন, দলীয় সিদ্ধান্তের বাইরে কেউ নির্বাচন করলে তার বিরুদ্ধে সাংগঠনিক ব্যবস্থা নেওয়া হবে। অপর এক প্রশ্নের জবাবে রাঙ্গা বলেন, জাতীয় পার্টির কেউ মনোনয়ন বাণিজ্যের সঙ্গে জড়িত থাকলে প্রেসিডিয়ামে আলোচনার মাধ্যমে কমিটি গঠন করে তার বিরুদ্ধে সাংগঠনিক ব্যবস্থা নেওয়া হবে। এ সময় উপস্থিত ছিলেন প্রেসিডিয়াম সদস্য সুনীল শুভরায়, এস এম ফয়সল চিশতী, মো. হাফিজ উদ্দিন, মীর আবদুস সবুর আসুদ, এ টি ইউ তাজ রহমান, শফিকুল ইসলাম সেন্টু, শরিক নেতা এম এ  মতিন, আবু নাসের ওয়াহেদ ফারুক, মাওলানা জালালুদ্দিন আহমেদ। এদিকে গতকাল বিকালে কাকরাইলের কেন্দ্রীয় কার্যালয়ে ঢাকা মহানগর দক্ষিণের সভাপতি সৈয়দ আবু হোসেন বাবলা ও সাধারণ সম্পাদক জহিরুল আলম, শ্রমিক পার্টির সভাপতি এ কে এম আসরাফুজ্জামান খান ও আবদুল জলিলসহ বিভিন্ন অঙ্গ ও সহযোগী সংগঠনের নেতারা নবনিযুক্ত মহাসচিবকে ফুলেল শুভেচ্ছা জানান।"
"কক্সবাজারের সমুদ্র সৈকতের ইনানি ও সুগন্ধা পয়েন্টে স্থাপনা নির্মাণের ওপর স্থিতাবস্থা জারি করেছে হাই কোর্ট। এ ছাড়াও কক্সবাজারের বিচ ম্যানেজমেন্টের নির্দেশনা অনুসারে সেখানে বিভিন্ন ধরনের স্থাপনা নির্মাণের সিদ্ধান্ত কেন আইনগত কর্তৃত্ব বহির্ভূত ও সংবিধান পরিপন্থী ঘোষণা করা হবে না, তা জানতে চেয়ে রুল জারি করা হয়েছে। একটি রিটের প্রাথমিক শুনানি নিয়ে গতকাল বিচারপতি মইনুল ইসলাম চৌধুরী এবং বিচারপতি মো. আশরাফুল কামালের সমন্বয়ে গঠিত হাই কোর্ট বেঞ্চ এ আদেশ দেয়। চার সপ্তাহের মধ্যে বন, পরিবেশ ও জলবায়ু পরিবর্তন বিষয়ক মন্ত্রণালয়ের সচিব, কক্সবাজারের বিচ ম্যানেজমেন্ট কমিটির সভাপতিসহ সংশ্লিষ্ট ১১ জনকে এ রুলের জবাব দিতে বলা হয়েছে। আদালতে রিটের পক্ষে শুনানিতে ছিলেন আইনজীবী মিনহাজুল হক চৌধুরী, সঙ্গে ছিলেন আলী মোস্তফা খান। এর আগে গত ১৩ জুন কক্সবাজারের জেলা প্রশাসকের সভাপতিত্বে এক সভায় কক্সবাজার বিচ ম্যানেজমেন্ট কমিটি সুগন্ধা পয়েন্টে রাত্রিকালীন বাজার ও মার্কেট নির্মাণ এবং ইনানি পয়েন্টে ১৪৫টি দোকান নির্মাণের সিদ্ধান্ত নেওয়া হয়। কিন্তু পরিবেশ সংরক্ষণ আইনে কক্সবাজারের সংকটাপন্ন এলাকাগুলো সংরক্ষণের বিষয়ে বলা আছে। এ পটভূমিতে কক্সবাজরের সুগন্ধা ও ইনানি সমুদ্র সৈকতে স্থাপনা নির্মাণ বন্ধের নির্দেশনা চেয়ে ১৩ নভেম্বর বেলা হাই কোর্টে রিট দায়ের করে।"
"বাংলাদেশে নবনিযুক্ত মার্কিন রাষ্ট্রদূত আর্ল রবার্ট মিলার বলেছেন, রোহিঙ্গাদের মিয়ানমারে তাদের বসত ভিটায় ফিরে যাওয়ার জন্য নিরাপদ পরিবেশ সৃষ্টি করতে হবে। তাদের অধিকার ফিরিয়ে দিতে হবে। প্রত্যাবাসন হতে হবে অবশ্যই স্বেচ্ছামূলক। নিরাপদ এবং স্বেচ্ছায় প্রত্যাবাসনের পরিবেশ সৃষ্টির জন্য যুক্তরাষ্ট্র সরকার আন্তর্জাতিক সম্প্রদায়কে নিয়ে কাজ অব্যাহত রেখেছে। তিনি গতকাল বিকালে কক্সবাজারের উখিয়ার বালুখালীতে নতুন স্থাপিত রোহিঙ্গা ক্যাম্প পরিদর্শন শেষে সাংবাদিকদের সংক্ষিপ্ত ব্রিফিংকালে এসব কথা বলেন। এর আগে সকাল সাড়ে ৯ টায় বিমানযোগে তিন দিনের সফরে তিনি কক্সবাজার পৌঁছান। মার্কিন রাষ্ট্রদূত বলেন, বিপুল পরিমাণ রোহিঙ্গাদের আশ্রয় দিতে গিয়ে কক্সবাজারের পরিবেশের যে ক্ষতি হয়েছে তা অপূরণীয়। কীভাবে এ ক্ষতি পুষিয়ে নেওয়া যায় এবং পরিবেশ ফিরিয়ে আনা যায় এ ব্যাপারে যুক্তরাষ্ট্র সরকার সহায়তা করবে। শুধু রোহিঙ্গাদের জন্য নয়, কক্সবাজারের জনগণের জন্যও যুক্তরাষ্ট্র সরকার সহায়তা অব্যাহত রাখবে। কক্সবাজার পৌঁছে মার্কিন রাষ্ট্রদূত দুপুর ১২টার দিকে বান্দরবানের নাইক্ষ্যংছড়ির ঘুনধুম তুমব্রু সীমান্তের কোনার পাড়ার শূন্য রেখায় অবস্থানরত রোহিঙ্গা ক্যাম্প পরিদর্শন করেন এবং সেখানে রোহিঙ্গা নেতাদের সঙ্গে কথা বলেন। এরপরে তিনি দুপুর দেড়টায় বালুখালী ট্রানজিট ক্যাম্প, আড়াইটায় কুতুপালং ও বালুখালী রোহিঙ্গা ক্যাম্পে পরিচালিত যুক্তরাষ্ট্রভিত্তিক বিভিন্ন দাতা সংস্থার কর্মকাণ্ড পরিদর্শন করেন। এ সময় তিনি নির্যাতিত রোহিঙ্গা, ক্যাম্পে দায়িত্বরত সরকারি ও আন্তর্জাতিক সংস্থার কর্মকর্তাদের সঙ্গে কথা বলেন।"
"আওয়ামী লীগ সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের বলেছেন, ‘জিয়া পরিবারকে নিশ্চিহ্ন করার কোনো উদ্দেশ্য আওয়ামী লীগের নেই। আমরা কেন নিশ্চিহ্ন করতে যাব!’ তিনি বলেন, ‘বিএনপি একটি বড় দল। বিএনপি গণতান্ত্রিক রাজনীতিতে থাকলে কোনো ক্ষতি নেই। গণতন্ত্র দুই চাকার বাইসাইকেল। একদিকে সরকারি দল, অন্যদিকে বিরোধী দল। বিরোধী দলকে বাদ দিয়ে তো সংসদীয় গণতন্ত্র হয় না। কাজেই এখানে আমাদের কোনো সমস্যা নেই। জিয়া পরিবারই বঙ্গবন্ধু পরিবারকে নিশ্চিহ্ন করার জন্য সব ধরনের চক্রান্ত-ষড়যন্ত্র করেছে।’ গতকাল দুপুরে রাজধানীর ধানমন্ডিতে আওয়ামী লীগ সভানেত্রীর কার্যালয়ে সাংবাদিকদের প্রশ্নের জবাবে তিনি এ কথা বলেন। আগামী নির্বাচনে জিয়া পরিবারের কেউ অংশগ্রহণ না করায় বিএনপির রাজনীতিতে জিয়া পরিবার নিশ্চিহ্ন হওয়ার পথে কিনা— সাংবাদিকের এ প্রশ্নের জবাবে ওবায়দুল কাদের আরও বলেন, ‘আমার পাপে আমি আজকে ভিকটিম হচ্ছি, আমার অন্যায়ে আজকে আমি ভিকটিম হচ্ছি। এতে অন্যদের কী করার আছে? আপনি অপরাধ করেছেন, এতিমের টাকা আত্মসাৎ করেছেন, মামলা হয়েছে। ১০ বছর মামলাটাকে বিলম্বিত করা হয়েছে, রায় বিরুদ্ধে গেছে। হাতেনাতে প্রমাণ আছে, এটা আদালতের সিদ্ধান্ত।’ তিনি বলেন, ‘আমরা বিশ্বস্তসূত্রে খবর পেয়ছি এবং গুঞ্জন ছড়িয়ে পড়েছে, বিএনপি এবার মনোনয়ন বাণিজ্যে রেকর্ড করেছে। তাদের কোনো কোনো নেতা ঢাকা থেকে পালিয়ে গেছেন।’ নির্বাচন কমিশনে বিএনপি প্রার্থীদের মনোনয়নপত্র বাতিল করা নিয়ে বিএনপি নেতাদের অভিযোগের বিষয়ে এক প্রশ্নের জবাবে ওবায়দুল কাদের বলেন, ‘আওয়ামী লীগের কতজন আছেন, ২৭৮ জন আছেন। বিএনপির ৫৫৫ জন আছেন। ইলেকশন করবেন কজন? ৩০০ আসনের মধ্যে ঐক্যফ্রন্ট আছে, শরিকরা আছে। সবাই কি বিএনপির? তাহলে ধরুন ৩০০ জন প্রার্থী হবেন, ৫৫৫ জন কোথা থেকে এলেন? বাদ যাওয়া প্রার্থী ঋণখেলাপি, দণ্ডিত, তাদেরও মনোনয়ন দিতে গেছে। ১৪১ জন বাদ পড়ার পরও ৫৫৫ জনের নাম রয়ে গেছে। এটা কি মনোনয়ন বাণিজ্য নয়?’ সাতকানিয়ার এমপি প্রার্থী আবু রেজা মোহাম্মদ নিজামুদ্দিন নদভী এক নির্বাচনী সভায় বলেছেন, ‘নির্বাচনে জিতলে সবাই মিলে ভাগ করে খাব’। এ বিষয়ে প্রশ্ন করা হলে আওয়ামী লীগ সাধারণ সম্পাদক বলেন, ‘আমি বিষয়টি জানি না, খোঁজখবর নিয়ে দেখি। তবে সাইবার অপরাধ চলছে। আসলেই উনি এসব বলেছেন কিনা তা খতিয়ে দেখব।’ এ সময় আওয়ামী লীগের যুগ্মসাধারণ সম্পাদক ডা. দীপু মনি, সাংগঠনিক সম্পাদক মিসবাহ উদ্দিন সিরাজ, এ কে এম এনামুল হক শামীম, বিজ্ঞান ও প্রযুক্তিবিষয়ক সম্পাদক আবদুস সবুর, ত্রাণ ও সমাজকল্যাণ সম্পাদক সুজিত রায় নন্দী, তথ্য ও গবেষণা সম্পাদক আফজাল হোসেন, কার্যনির্বাহী সদস্য এস এম কামাল হোসেন, আনোয়ার হোসেনসহ অনেকে উপস্থিত ছিলেন।"
"মাশরাফি বিন মর্তুজা দেশের সবচেয়ে জনপ্রিয় ক্রিকেটার। এখনো ক্রিকেট খেলছেন। অধিনায়ক বাংলাদেশ ওয়ানডে দলের। ২০১৯ সালের বিশ্বকাপ ক্রিকেট খেলেই ব্যাট, বুট, গ্লাভস তুলে রাখার পরিকল্পনা টাইগার ওয়ানডে অধিনায়কের। সে হিসেবে ক্রিকেট ক্যারিয়ার শেষ হতে এখনো সাত-আট মাস বাকি। কিন্তু এর আগেই নতুন ক্যারিয়ার শুরু করেছেন ‘নড়াইল এক্সপ্রেস’। নাম লিখিয়েছেন রাজনীতিতে। ৩০ ডিসেম্বর একাদশ জাতীয় সংসদ নির্বাচনে প্রতিদ্বন্দ্বিতা করছেন বাংলাদেশ আওয়ামী লীগের নৌকা প্রতীকে। নির্বাচন করবেন জন্মস্থান নড়াইল-২ আসনে। প্রার্থী হওয়ার পর আনুষ্ঠানিকভাবে গতকাল প্রথম মিডিয়ার মুখোমুখি হন মাশরাফি। ক্যারিয়ার শেষ হওয়ার আগে কেন নির্বাচন করছেন— জনাকীর্ণ সংবাদ সম্মেলনে উত্তরে তিনি বলেছেন, ‘বিশ্বকাপের পর যদি আমার ক্যারিয়ার শেষ হয়, পরের সাড়ে চার বছরে কী হবে আমি জানি না। মাননীয় প্রধানমন্ত্রী আমাকে একটি সুযোগ দিয়েছেন। তা কাজে লাগাতে চাই। মানুষের সেবা করা সব সময় আমি উপভোগ করি। পরিবারের কেউ রাজনীতি না করলেও ছোটবেলা থেকেই আমি স্বপ্ন দেখছি দেশসেবার।’ বাংলাদেশের ক্রিকেটকে অনন্য উচ্চতায় তুলে ধরার অন্যতম নায়ক মাশরাফি, যার সুদক্ষ নেতৃত্বে প্রথমবারের মতো বিশ্বকাপের কোয়ার্টার ফাইনাল, চ্যাম্পিয়ন্স ট্রফির সেমিফাইনাল, এশিয়া কাপের ফাইনাল খেলেছে বাংলাদেশ। অদম্য যোদ্ধা মাশরাফি যখন নির্বাচন করার আনুষ্ঠানিক ঘোষণা দেন, তখন থেকেই তাকে নিয়ে মানুষের বিপুল আগ্রহ। কেন নির্বাচন করবেন, তরুণ প্রজন্মের প্রতিনিধি হয়ে দেশের উন্নয়নে কীভাবে অবদান রাখবেন, সংসদ সদস্য নির্বাচিত হলে খেলা কি চালিয়ে যাবেন?— এমন সব প্রশ্নের জন্ম নেয় তার নৌকা প্রতীকে নির্বাচনে অংশগ্রহণের ঘোষণায়। প্রার্থিতা ঘোষণার পর মিডিয়া মুখিয়ে পড়ে মাশরাফির মুখ থেকে উত্তর শুনতে। অবশেষে গতকাল টাইগার ওয়ানডে অধিনায়ক মিরপুরে মুখোমুখি হন মিডিয়ার। ১৭ বছরের ক্রিকেট ক্যারিয়ারে দেশে-বিদেশে অসংখ্যবার মুখোমুখি হয়েছেন মিডিয়ার, কিন্তু গতকালের মতো জনাকীর্ণ ছিল না কোনোটি। এই প্রথম তিনি মুখোমুখি হয়েছেন রাজনীতিবিদ হিসেবে। কথা বলেছেন একজন প্রার্থী হয়ে। নার্ভাসও ছিলেন কিছুটা। পাড়া-প্রতিবেশীর বিপদে-আপদে সবার আগে থাকা মাশরাফি দেশসেবার জন্য বেছে নিয়েছেন রাজনীতি। অবশ্য ‘নড়াইল ফাউন্ডেশন’ গঠন করে আগে থেকেই এলাকায় কাজ করে আসছেন তিনি। দেশসেবার বিষয় নিয়ে বলেন, ‘আমার এলাকায় কাজ করার জন্য আমার একটা ফাউন্ডেশন আছে। আমার নির্বাচন করার বিষয়টি তাদের জন্য কাজ করার গ্রেট অপরচুনিটি।’ ২০০১ সালে ক্যারিয়ার শুরু। এর পর থেকে নানা বিপত্তি পেরিয়ে এখনো খেলছেন এবং দেশকে টেনে নিয়ে যাচ্ছেন সামনের দিকে। তবে ২০১৯ সালের ক্রিকেট বিশ্বকাপ খেলে ক্যারিয়ারের ইতি টানতে চান ম্যাশ। এর আগে প্রধানমন্ত্রী শেখ হাসিনার ইচ্ছায় নির্বাচন করছেন। কী ভেবে নির্বাচন করছেন— উত্তরে তিনি বলেন, ‘আগেই বলেছি, আমার ক্যারিয়ার শেষের দিকে। আমি টেন্ডুলকার বা ম্যাকগ্রা নই যে আমার কথা মানুষ স্মরণ রাখবেন। আমি আমার মতো করেই ক্রিকেট খেলেছি। তবে সব সময় এনজয় করেছি মানুষের জন্য কাজ করতে পারার বিষয়টি। এটি আমার ছোটবেলার শখ ছিল বলতে পারেন। সেই সুযোগটা মাননীয় প্রধানমন্ত্রী আমাকে দিয়েছেন। বৃহৎ পরিসরে যদি এখন কিছু করা যায়।’ ৯ ডিসেম্বর শুরু হচ্ছে ওয়েস্ট ইন্ডিজের বিপক্ষে ওয়ানডে সিরিজ। বিশ্বকাপ ক্রিকেট যদি হয় শেষ আসর, তাহলে ক্যারিবীয়দের বিপক্ষে সিরিজটাই ঘরের মাটিতে শেষ। এরপর নেমে যাবেন নির্বাচনী প্রচারে। শুধু বাংলাদেশ নয়, গোটা বিশ্বে মাশরাফিই একমাত্র ক্রীড়াবিদ, যিনি খেলোয়াড় থাকাবস্থায় জাতীয় নির্বাচন করছেন।"
"ভিকারুননিসা নূন স্কুল অ্যান্ড কলেজের শিক্ষার্থী অরিত্রী অধিকারীর আত্মহত্যার ঘটনাকে হৃদয়বিদারক ও বাজে দৃষ্টান্ত বলে মন্তব্য করেছে হাই কোর্ট। একই সঙ্গে শুধু শিক্ষার্থী নয়, শিক্ষকদেরও মানসিক কাউন্সেলিং প্রয়োজন বলে মন্তব্য এসেছে হাই কোর্ট থেকে। গতকাল সুপ্রিম কোর্টের আইনজীবী সায়েদুর হক সুমন এ ঘটনায় প্রকাশিত সংবাদ নজরে আনলে বিচারপতি শেখ হাসান আরিফ ও বিচারপতি রাজিক আল জলিলের হাই কোর্ট বেঞ্চ এমন মন্তব্য করেন। এ ঘটনায় হাই কোর্ট রিট আবেদনও দাখিল করতে বলেছে বলে জানিয়েছেন আইনজীবী। আইনজীবী সায়েদুল হক সুমন সাংবাদিকদের বলেন, আমি ভিকারুননিসা নূন স্কুলের নবম শ্রেণির শিক্ষার্থী অরিত্রী অধিকারী আত্মহত্যার ঘটনাটি আদালতের নজরে আনি। আদালতকে বলেছি, এ ধরনের একটি সংকেত যদি সারা দেশে যায় যে, ভালো স্কুলে, ভালো করার উপায় হচ্ছে ভালো করে শাসন করা। আর এ শাসনের মাত্রা এমন পর্যায়ে যাবে যে, দু-একজন আত্মহত্যাও করতে পারে। আমরা আদালতকে বলেছি, সিঙ্গাপুরের মতো দেশে যেখানে প্রেসারের কারণে পরীক্ষা পদ্ধতিই উঠিয়ে দেওয়া হচ্ছে। অথচ আমাদের দেশের পরীক্ষা পদ্ধতির ওপর এত প্রেসার দেওয়া হচ্ছে। তিনি আরও বলেন, একটি স্কুলের প্রিন্সিপাল মেয়ের সামনে তার বাবা-মাকে অপমান করতে পারেন কিনা? মেয়েটি আত্মহত্যা করতে বাধ্য হয়েছে তার সামনে তার বাবা-মাকে অপমান করা হয়েছে এ জন্য। এ কারণে আমরা একটা সঠিক তদন্ত কমিটি চাই। যে তদন্ত রিপোর্টে জানা যাবে যে, তার বাবা-মার সঙ্গে কেন এমনটি করা হয়েছে?"
"নওগাঁর পত্নীতলা উপজেলা আওয়ামী লীগের সভাপতি ও সাবেক পৌর মেয়র ইছাহাক হোসেন (৭০) দুর্বৃত্তের ছুরিকাঘাতে নিহত হয়েছেন। এ সময় আহত হয়েছেন তার ড্রাইভার দুলাল রায়। ঘটনাটি ঘটেছে গতকাল রাত পৌনে ১০টার দিকে ইছাহাক হোসেনের বাড়ির গেটে। নিহত ইছাহাক হোসেন পত্নীতলা উপজেলা নজিপুর ইউনিয়নের মামুদপুর গ্রামের মৃত খায়ের মুনসীর ছেলে। আহত দুলাল নজিপুর ইউনিয়নের চকদুর্গাআয়ন গ্রামের নারায়ণ রায়ের ছেলে। হত্যা ঘটনার সঠিক কোনো কারণ জানা যায়নি। দুর্বৃত্তদের গ্রেফতারে অভিযান চলছে বলে জানিয়েছে পুলিশ। পত্নীতলা থানার ভারপ্রাপ্ত কর্মকর্তা (ওসি) পরিমল চক্রবর্তী জানান, প্রতিদিনের মতো গতকাল রাতে দলীয় কার্যালয় থেকে কাজ শেষ করে বাসার উদ্দেশে বের হন ইছাহাক হোসেন। গাড়ি থেকে নেমে বাসার গেটে প্রবেশ করার সময় ওতপেতে থাকা চার-পাঁচজনের একটি দল সংঘবদ্ধভাবে তার ওপর ঝাঁপিয়ে পড়ে উপর্যুপরি ছুরিকাঘাত করে। এ সময় তার চিৎকারে ড্রাইভার দুলাল গাড়ি থেকে নেমে এলে তাকেও ছুরিকাঘাত করে দুর্বৃত্তরা। ড্রাইভার দুলালের চিৎকার-চেঁচামেচিতে গ্রামবাসী এসে আহত দুজনকে পত্নীতলা উপজেলা স্বাস্থ্য কমপ্লেক্সে নিয়ে যান। এ বিষয়ে পত্নীতলা উপজেলা স্বাস্থ্য কমপ্লেক্সের মেডিকেল অফিসার দেবাশীষ রায় জানান, গ্রামবাসী উপজেলা আওয়ামী লীগের সভাপতি ইছাহাক হোসেন ও তার ড্রাইভার দুলাল রায়কে হাসপাতালে নিয়ে আসেন। তবে এর আগেই পথে ইছাহাক হোসেন মারা যান। ড্রাইভার দুলাল রায়কে হাসপাতালে ভর্তি রেখে চিকিৎসা দেওয়া হচ্ছে। নিহত ইছাহাক হোসেনের মাথায়, বুকে, গায়েসহ বেশ কিছু স্থানে ছুরিকাঘাতের চিহ্ন রয়েছে।"
"লুকা মডরিচকে দেখে তার ভিতরের আগুনটা বুঝা বড় দায়। পাঁচ ফুট আট ইঞ্চি উচ্চতার মৃদুভাষী এই ক্রোয়েশিয়ানকে প্রথম নজরে সাদা-সিধে আম আদমি বলেই মনে করে সবাই। কিন্তু ভিতরটা খতিয়ে দেখলেই বুঝা যায় কী পরিমাণ আগুন দাউ দাউ করে জ্বলছে এই আম আদমির দগ্ধ হৃদয়ে।নানা কারণে লুকা মডরিচের হৃদয় ক্ষত-বিক্ষত হয়েছে। ক্রোয়েশিয়ার গণযুদ্ধের সময় বিদ্রোহীদের হাতে দাদাকে নিহত হতে দেখেছেন ছেলেবেলায়। চোখের সামনেই বিদ্রোহীরা সাজানো-গোছানো বাড়িটাকে পুড়িয়ে মিশিয়ে দিয়েছিল মাটির সঙ্গে। এরপর থেকে উদ্বাস্তু জীবন কাটিয়েছেন তিনি দীর্ঘদিন। সে সময় হাজারও বোমা পড়তে দেখেছেন প্রিয়জনদের উপরে। ছিন্ন ভিন্ন হয়ে গেছে তাদের দেহ। সেই সময় কঠিন সংগ্রামের শুরু। ক্রোয়েশিয়ান উপশহর জাডারের এক হোটেলে উদ্বাস্তু জীবন কাটানোর সময়ই ফুটবল নিয়ে লড়াইটা শুরু করেন তিনি। সেই ছেলেবেলাতেই নাকি ইতালিয়ান ফুটবলার ফ্রান্সেসকো টট্টির কাছ থেকে উৎসাহ পেয়েছিলেন মডরিচ।এরপর জীবনের প্রতিটা লড়াইয়ে বিজয়ী হয়ে তিনি হয়ে উঠেছেন আজকের লুকা মডরিচ।দীর্ঘ এই ভূমিকাটার প্রয়োজন ছিল। যিনি ১০ বছরের একটা বাস্তবতাকে পিছনে ফেলতে পারেন, মেসি-রোনালদো যুগে বাস করেও শ্রেষ্ঠত্বের মুকুট ছিনিয়ে নিতে পারেন, তাকে নিয়ে দীর্ঘ ভূমিকা লেখাটা নিশ্চয়ই যুক্তিযুক্ত। গত পরশু গভীর রাতে প্যারিসে এক জমকালো অনুষ্ঠানের মধ্য দিয়ে ব্যালন ডি’অর ট্রফিটা অন্তত বিনয়ের সঙ্গে লুকা মডরিচের হাতে তুলে দিয়েছে ‘ফ্রান্স ফুটবল’ কর্তৃপক্ষ। মেসি-রোনালদোরা অনেকটা পেছনে পড়ে রইলেন। রোনালদো হলেন দ্বিতীয়। মেসি পঞ্চমে! তিন আর চারে দুই বিশ্বকাপজয়ী ফরাসি তারকা আঁতোয়ান গ্রিজমান ও কিলিয়ান এমবাপ্পে। কানা-ঘুষা ছিল। কিন্তু তারপরও মেসি-রোনালদোর আধিপত্য এতটা সহজেই শেষ হবে, বলে অনেকেই ভাবতে পারেননি। এজন্যই গুজবে কান না দিয়ে অপেক্ষায় ছিলেন চূড়ান্ত ফলের। কিন্তু শেষ পর্যন্ত গুজবটাই সত্যি প্রমাণ হলো। ৭৫৩ ভোট পেয়ে সেরা নির্বাচিত হয়েছেন গত মৌসুমে রিয়ালের জার্সিতে উয়েফা চ্যাম্পিয়ন্স লিগ এবং ক্রোয়েশিয়ার জার্সিতে বিশ্বকাপ ফাইনাল খেলা লুকা মডরিচ। এছাড়াও তিনি গত মৌসুমে ক্লাব বিশ্বকাপ, উয়েফা সুপার কাপ এবং স্প্যানিশ সুপার কাপ জিতেছেন। ৪৭৮ ভোট পেয়ে রোনালদো দুই, ৪১৪ ভোট পেয়ে গ্রিজমান তিন, ৩৪৭ ভোট পেয়ে এমবাপ্পে চার এবং ২৮০ ভোট পেয়ে মেসি পাঁচ নম্বরে আছেন।ফিফা এবং উয়েফার বর্ষসেরা ফুটবলারের পুরস্কার জয়ের পর ব্যালন ডি’অর ট্রফি জেতা লুকা মডরিচ বলছেন, ‘সেরা সময় কখনোই সহজে ধরা দেয় না। আমি এটা বিশ্বাস করি। আমার জীবনটাই গড়ে উঠেছে কঠোর সংগ্রামের মধ্যদিয়ে। পরিশ্রমের মাধ্যমে জীবনের উচ্চতম লক্ষ্য পূরণের চেষ্টা ছিল আমার।’ প্রথম ক্রোয়েশিয়ান হিসেবে ব্যালন ডি’অর ট্রফি হাতে নিয়ে তিনি বলেন, ‘ইতিহাস বলবে, একজন ক্রোয়েশিয়ান ফুটবলার তার দেশকে প্রতিনিধিত্ব করেছে ব্যালন ডি’অর জয়ে।’ মেসি এবং রোনালদোর মতো ভিন্ন লেভেলের ফুটবলারদের টপকে এই ট্রফি জিতে তিনি বলেন, ‘তাদের সমকক্ষতা কেউই দাবি করতে পারে না। তারা ফুটবলের ইতিহাসের সেরা।’ব্যালন ডি’অর ট্রফি হাতে বক্তব্যের শেষদিকে দারুণ একটা মন্তব্য করেছেন মডরিচ। ‘আমি সত্যিই সুখি যে সাধারণ কেউ ব্যালন ডি’অর জিততে পারে।’ মডরিচ ঠিকই বলেছেন। মেসি-রোনালদো ছাড়াও যে এই পুরস্কারটা কেউ জিততে পারে গত ১০ বছরে তা তো ভুলেই গিয়েছিল সবাই!"
"আওয়ামী লীগ নেতৃত্বাধীন সরকারের দুই মেয়াদের জনপ্রিয় প্রতিমন্ত্রী জুনাইদ আহমেদ পলক। দ্বিতীয় মেয়াদে নিজের আয় কমলেও স্ত্রীর আয় বেড়েছে প্রায় দ্বিগুণ। কৃষিজমি থেকে শুরু করে স্থাবর-অস্থাবর সম্পত্তির পাশাপাশি পাল্লা দিয়ে বেড়েছে অন্য সম্পদের পরিমাণ। নবম, দশম ও একাদশ জাতীয় সংসদ নির্বাচনে অংশ নিতে নির্বাচন কমিশনে জমা দেওয়া হলফনামা থেকে এসব তথ্য জানা গেছে।একাদশ জাতীয় সংসদ নির্বাচনে অংশ নিতে জমা দেওয়া হলফনামা থেকে জানা যায়, পলকের বর্তমান আয়ের মধ্যে কৃষি খাত থেকে এসেছে ৪৮ হাজার, ভাড়া থেকে ৬০ হাজার, প্রতিমন্ত্রী হিসেবে ১১ লাখ ৪ হাজার, ব্যাংক ইন্টারেস্ট এবং টকশো থেকে ৬ লাখ ৩০ হাজার ৪৯ টাকা। ২০১৩ সালে ছিল কৃষি খাত থেকে ৪২ হাজার, ভাড়া থেকে ৬০ হাজার, ব্যবসা থেকে ১ লাখ, শেয়ার থেকে ১ লাখ ৬৩ হাজার ২৫২ টাকা, আইন পেশা থেকে ১৪ লাখ ১৭ হাজার ৫০০ ও টিভি টকশো থেকে ২০ হাজার টাকা। প্রথম মেয়াদে প্রতিমন্ত্রী থাকাকালে আয় কিছুটা বেড়েছিল সংসদ সদস্য হওয়ার আগে। ২০০৮ সালে দেওয়া হলফনামা থেকে জানা যায়, পলক কৃষি খাত থেকে ১০ হাজার ও ভাড়া থেকে ৪৮ হাজার টাকা আয় করলেও এসব খাত থেকে স্ত্রীর কোনো আয় ছিল না। এবারের ফলফনামা থেকে জানা যায়, পলকের স্ত্রীর বর্তমান আয় কৃষি খাত থেকে ১ লাখ ৫০ হাজার, ভাড়া থেকে ৪৫ হাজার, ব্যবসা থেকে ৯ হাজার ৮৪০, চাকরি থেকে ২ লাখ ৬৯ হাজার ৫০০ ও অন্যান্য খাত থেকে ৮ লাখ ৬ হাজার ৯২৩ টাকা, যা ২০১৩ সালে ছিল কৃষি খাত থেকে ৩৫ হাজার, ব্যবসা থেকে ৪ লাখ ৬৫ হাজার ৫০০, শেয়ার থেকে ৬২ হাজার ৫০০ ও চাকরি থেকে ১ লাখ ৪৫ হাজার ৩০০ টাকা। হলফনামায় অস্থাবর সম্পদের হিসাব থেকে জানা যায়, পলকের নিজ নামে রয়েছে ৯ লাখ ১৭ হাজার ২৪৩ টাকা, ৭ হাজার ৬০০ ইউএস ডলার, ৪ হাজার ৪৫০ ভারতীয় রুপি, ৩ হাজার ৫০০ রিঙ্গিত, ৬২ লাখ ২৭ হাজার ৬৬৯ টাকা জমাকৃত অর্থ, ৭০ লাখ ৩৯ হাজার ৪৮০ টাকা স্থায়ী আমানত, ৭০ লাখ টাকার জিপগাড়ি, ৪১ ভরি স্বর্ণালঙ্কার ও ২ লাখ ৯০ হাজার টাকা মূল্যের শটগান ও একটি পিস্তল। স্ত্রীর নামে অস্থাবর সম্পদ ৬ লাখ ৭৯ হাজার ৫৬০ টাকা নগদ, ৩১ লাখ ৩৭ হাজার ৪৩২ টাকা জমা, ৬৮ লাখ ৩৫ হাজার ৭৯৬ টাকা স্থায়ী আমানত, ৪৫ লাখ টাকার একটি নিশান গাড়ি ও ৬৯ ভরি স্বর্ণালঙ্কার রয়েছে। ২০১৩ সালে হলফনামায় অস্থাবর সম্পদ হিসেবে পলকের নিজ নামে ২ লাখ টাকা নগদ, ৪ লাখ ৬১ হাজার ৪০৪ জমাকৃত অর্থ, ৬ লাখ ৯৯ হাজার টাকার শেয়ার, ৪৪ লাখ ৫৪ হাজার ৬২২ টাকা মূল্যের একটি গাড়ি, ৪১ তোলা স্বর্ণালঙ্কার ছিল। আর স্ত্রীর নামে ১০ লাখ টাকা নগদ, ব্যাংকে জমাকৃত ৩ লাখ ৮০ হাজার ৮৭৩ টাকা, ভিশন বিল্ডার্স লিমিটেডের ৮০ শতাংশ শেয়ার, স্থায়ী আমানত ২০ লাখ টাকা, ২৩ লাখ ২০ হাজার টাকা মূল্যের ব্যাংকে দায়বদ্ধ একটি গাড়ি ও ১০৩ তোলা স্বর্ণালঙ্কার ছিল। ২০০৮ সালের হলফনামায় অস্থাবর সম্পদ হিসেবে পলকের নিজ নামে দেখানো হয়েছিল ৩০ হাজার নগদ টাকা, ব্যাংকে জমাকৃত ২০ হাজার টাকা, ১৮ হাজার টাকার স্থায়ী আমানত। আর স্ত্রীর নামে নগদ ৫০ হাজার টাকা, ব্যাংকে জমাকৃত ১০ হাজার ও ১০ ভরি স্বর্ণালঙ্কার, যার মূল্য ৭০ হাজার টাকার কথা উল্লেখ করা হয়েছিল। হলফনামায় স্থাবর সম্পদ হিসেবে পলকের নিজ নামে ৭ বিঘা ১২ শতাংশ কৃষি জমি, যার মূল্য ৩ লাখ ৯৮ হাজার টাকা, পূর্বাচলে রাজউকের ১০ কাঠার প্লট, যার মূল্য ৩৫ লাখ টাকা, ৪ শতাংশ জমির ওপর দোতলা পৈতৃক বাড়ি, যার নিচতলায় চারটি দোকান ও একটি গুদাম, যার মূল্য ১৫ লাখ টাকা। আর স্ত্রীর নামে ৮ দশমিক ৭১০ একর কৃষিজমি, যার মূল্য ২৫ লাখ ৬৫ হাজার টাকা, ১ দশমিক ২৯ একর অকৃষি জমি, যার মূল্য ৫ লাখ টাকা, শেওড়াপাড়ায় দুটি দোকান, যার মূল্য ৩৬ লাখ টাকা ও স্বামীর বাড়িতে ৫০ লাখ টাকা বিনিয়োগ। ২০১৪ সালের হলফনামা থেকে জানা যায়, পলকের স্থাবর সম্পদ ৭ বিঘা ১১ শতাংশ কৃষি জমি, যার মূল্য ৩ লাখ ৯৮ হাজার টাকা, ৪ শতাংশ অকৃষি জমি দানসূত্রে, মূল্য অজ্ঞাত, দোতলা বিল্ডিং, চারটি দোকান, মূল্য ১ লাখ ২০ হাজার টাকা। স্ত্রীর নামে ৫ দশমিক ৬২ একর কৃষি জমি, যার মূল্য ২০ লাখ ৫০ হাজার টাকা এবং ১ একর অকৃষি জমি দানসূত্রে পাওয়া।"
"ব্যালন ডি’অর কেবল ছেলেরাই পাবে? মেয়েরা কেন নয়? এসব প্রশ্নগুলো শেষ করার জন্যই ‘ফ্রান্স ফুটবল’ সেরা মেয়ে ফুটবলার খুঁজে নিল প্রথমবারের মতো। আর প্রথম পুরস্কারটাই জয় করে নিলেন ফরাসি ক্লাব অলিম্পিক লিঁওয়ের নরওয়েজিয়ান ফুটবলার আডা হেগেরবার্গ। গত মৌসুমে তিনি অলিম্পিক লিঁওয়ের জার্সিতে জিতেছেন মেয়েদের উয়েফা চ্যাম্পিয়ন্স লিগ। সর্বোচ্চ ১৫টি গোল করেছিলেন তিনি। এরই স্বীকৃতি পেলেন আডা। ইতিহাসে লেখা হয়ে গেল তার নাম। প্রথম ব্যালন ডি’অর জয়ের পর আডা বলেন, ‘আমি মেয়ে ফুটবলারদের নিয়েই গর্বিত। নিজের জন্য, ক্লাবের জন্য এবং আমার দেশের জন্য গর্বিত।’ ২৩ বছর বয়সী এই তরুণী ব্যালন ডি’অর ফেমিনিন জয়ের ক্ষেত্রে পেছনে ফেলেছেন ডেনমার্কের পার্নিল হার্ডার, জার্মানির মারোজসান এবং ব্রাজিলের মার্তাকে।"
"আগেই ঠিক হয়ে গিয়েছিল উয়েফা নেশন্স লিগে শেষ চারে খেলবে কারা? কিন্তু সেমিফাইনালে কে হবে কার প্রতিপক্ষ তা ঝুলে ছিল। মঙ্গলবার রাতে তা নির্ধারিত হয়ে গেল ড্রর মাধ্যমে। আগামী বছরে ৫ জুন এই টুর্নামেন্টের প্রথম সেমিফাইনালে পর্তুগাল ঘরের মাঠে লড়বে সুইজারল্যান্ডের বিপক্ষে। ৬ জুন নেদারল্যান্ডস নিজ মাঠে দ্বিতীয় সেমিতে মুখোমুখি হবে ইংল্যান্ডের সঙ্গে।ফাইনাল হবে ৯ জুন। দুই বিশ্বচ্যাম্পিয়ন ফ্রান্স ও জার্মানির গ্রুপে পড়েও দুর্দান্ত পারফরম্যান্স দেখিয়ে সেমিতে জায়গা করে নেয় তিনবার বিশ্বকাপের রানার্স আপ দল নেদারল্যান্ডস।অন্যদিকে রাশিয়া বিশ্বকাপ রানার্সআপ ক্রোয়েশিয়া ও ২০১০ বিশ্ব চ্যাম্পিয়ন স্পেনকে টপকে শেষ চারে খেলছে ১৯৬৬ সালে বিশ্বজয়ী ইংল্যান্ড। রাশিয়া বিশ্বকাপে তৃতীয় হওয়া বেলজিয়ামকে পেছনে ফেলে সেমির টিকিট পেয়ে যায় সুইজারল্যান্ড। অথচ রাশিয়া বিশ্বকাপে সুইসরা দ্বিতীয় রাউন্ড খেলেই বিদায় নেয়। চারবার বিশ্বজয়ী ইতালিকে টপকে শেষ চারে খেলছে ক্রিস্টিয়ানো রোনালদোহীন বর্তমান ইউরো চ্যাম্পিয়ন পর্তুগাল।রাশিয়া বিশ্বকাপে অংশ নেওয়া ইংল্যান্ড ও বেলজিয়ামই এ আসরে সেমিতে টিকেট পেয়েছে৫ জুন, পর্তুগাল : সুইজারল্যান্ড৬ জুন, নেদারল্যান্ডস : ইংল্যান্ড৯ জুন, সেমিতে জয়ী দুই দল"
"ব্যাটিংয়ের শুরুতেই বিপদে পড়েছিল পাকিস্তান। প্রথম ইনিংসে নিউজিল্যান্ডের ২৭৪ রানের জবাবে ব্যাট করতে নেমে মাত্র ১৭ রানেই দুই ওপেনারকে হারায় পাকিস্তান। ট্রেন্ট বোল্টের বিধ্বংসী বোলিংয়ে দুই ওপেনার ডাবল ফিগারে পৌঁছার আগেই সাজঘরে ফিরে যান। তবে আজহার আলীর হাফ সেঞ্চুরিতে ঘুরে দাঁড়িয়েছে। দিন শেষে ৩ উইকেটে পাকিস্তানের সংগ্রহ ১৩৯ রান। নিউজিল্যান্ডের চেয়ে এখনো ১৩৫ রানে পিছিয়ে তারা। আজহার আলী ৬২ রানে অপরাজিত। ২৬ রানে ব্যাট করছেন আসাদ শফিক। গতকাল দুই উইকেট পতনের পর হারিস সোহেলকে নিয়ে তৃতীয় উইকেট জুটিতে প্রতিরোধ গড়ে তোলেন আজহার আলী। তাদের জুটিতে আসে ৬৮ রান। টিম সাউদির বলে আউট হওয়ার আগে ৩৪ রান করেছেন হারিস। চতুর্থ উইকেটে আসাদকে নিয়ে আবারও লড়াই জমিয়ে তোলেন আজহার। দিন শেষে তাদের জুটিতে এসেছে অপরাজিত ৫৪ রান। কিউই বোলার বোল্ট ৩৯ রানে নিয়েছেন ২ উইকেট। গতকাল সকালে আগের দিনের ২২৯/৭ নিয়ে ব্যাটিং শুরু করেছিল নিউজিল্যান্ড। কিন্তু পাকিস্তানের বোলার বিলাল আসিফ ও ইয়াসির শাহর ঘূর্ণিতে দিশেহারা হয়ে যায় ব্লাক ক্যাপসরা। তবে একপ্রান্ত আগলে রেখেছিলেন বিজে ওয়াটলিং। শেষ পর্যন্ত তিনি অপরাজিত ছিলেন ৭৭ রানে। অন্যপ্রান্তে একের পর উইকেট পতনে নিউজিল্যান্ড আটকে যায় ২৭৪ রানেই। আসিফ ৬৫ রানে নিয়েছেন ৫ উইকেট এবং ইয়াসির শাহ ৭৫ রানে নিয়েছেন ৩ উইকেট। দিন শেষ সংবাদ সম্মেলনে হঠাৎ অবসরের ঘোষণা দিয়েছেন পাকিস্তানের ওপেনার মোহাম্মদ হাফিজ। নিউজিল্যান্ডের বিরুদ্ধে এই টেস্টই তার শেষ ম্যাচ। এরপর আর সাদা পোশাকে দেখা যাবে না এই তারকা ব্যাটসম্যানকে। মিডিয়াকে তিনি বলেছেন, ‘আমি মনে করি আমার সময় শেষ। সে কারণেই অবসরের ঘোষণা দিয়েছি। টেস্ট ক্রিকেটে হাফিজের অভিষেক হয়েছিল ২০০৩ সালে বাংলাদেশের বিরুদ্ধে করাচি টেস্টে। পাকিস্তানের হয়ে ৫৫ টেস্টে তিনি ৩ হাজার ৬৪৪ রান করেছেন। ১০ সেঞ্চুরির সঙ্গে ১২টি হাফ সেঞ্চুরি করেছেন।"
"একাদশ জাতীয় সংসদ নির্বাচনে মোট ৮৫ জন নারী প্রার্থী নির্বাচনী লড়াইয়ে রয়েছেন। অর্থাৎ এসব প্রার্থীর মনোনয়নপত্র বৈধ হয়েছে। ৩০ জন নারী প্রার্থীর মনোনয়নপত্র বাতিল হয়েছে। নির্বাচন কমিশন থেকে পাওয়া তথ্যে এ খবর জানা গেছে।  যে সব নারী প্রার্থী লড়াইয়ে আছেন, তাদের মধ্যে বাংলাদেশ জাতীয়তাবাদী দল (বিএনপি) মনোনীত প্রার্থী  বেশি। এ দলের মনোনীত প্রার্থীর সংখ্যা ৩৩ জন। এরপরই রয়েছে আওয়ামী লীগের ১৮ জন নারী প্রার্থী। জাতীয় পার্টি মনোনীত বৈধ নারী প্রার্থী ৮ জন। পাঁচজন স্বতন্ত্র নারী প্রার্থীর মনোনয়নপত্রও বৈধতা পেয়েছে। এ ছাড়া অন্যান্য রাজনৈতিক দল থেকে ২১ জন নারী প্রার্থীর মনোনয়নপত্র বৈধ হয়েছে। নির্বাচন কমিশনের কাছ থেকে প্রাপ্ত তথ্য অনুযায়ী,  এবার ঢাকার আসনগুলোয় সর্বোচ্চ সংখ্যক নারী প্রার্থী প্রতিদ্বন্দ্বিতা করছেন। ঢাকার ২০ আসনের মধ্যে ৮টি আসনেই নারী প্রার্থী রয়েছেন। এর মধ্যে ঢাকা-১৮ আসনে আওয়ামী লীগের সাহারা খাতুন, ঢাকা-১১ আসনে বিএনপির শামীম আরা বেগম, ঢাকা-৬ আসনে জাসদের কাজী সালমা সুলতানা, ঢাকা-৮ আসনে জাতীয় পার্টির মিনি খান, বাসদের শম্পা বসু, ন্যাশনাল আওয়ামী পার্টির সুমি আক্তার শিল্পী, মুসলিম লীগের হাসিনা হোসেন, পিপলস পার্টির মাহফুজা আক্তার প্রতিদ্বন্দ্বিতা করবেন। অন্য আসনগুলোর মধ্যে পঞ্চগড়-২ বিএনপির নাদিরা আক্তার, দিনাজপুর-৬  পিপলস পার্টির শাহিদা খাতুন, নীলফামারী-৪ বিএনপির বেবী নাজনীন, রংপুর-৩ বিএনপির রিটা রহমান, গাইবান্ধা-২ আওয়ামী লীগের মাহবুব আরা বেগম গিনি, গাইবান্ধা-৩ জাতীয় পার্টির দিলারা খন্দকার, একই আসনে বিএনপির রওশন আরা খাতুন, বগুড়া-৩ বিএনপির মাসুদা মোমিন, রাজশাহী-১ বিএনপির আভা হক, নাটোর-১ বিএনপির কামরুন নাহার, নাটোর-২ বিএনপির সাবিনা ইয়াসমিন, সিরাজগঞ্জ-১ বিএনপির রুমানা মোর্শেদ কনকচাঁপা, সিরাজগঞ্জ-২ বিএনপির রুমানা মাহমুদ, কুষ্টিয়া-১ কল্যাণ পার্টির সাহানা সুলতানা, কুষ্টিয়া-২ বিএনপির মোসা. ফরিদা ইয়াসমিন, যশোর-৪ বিএনপির তানিয়া রহমান, যশোর-৬ আওয়ামী লীগের ইসমত আরা সাদেক, বাগেরহাট-৩ আওয়ামী লীগের হাবিবুন নাহার, খুলনা-৩ আওয়ামী লীগের বেগম মন্নুজান সুফিয়ান, সাতক্ষীরা-১ বিএনপির শাহনারা পারভিন, পটুয়াখালী-১ ও ২ থেকে বিএনপির সুরাইয়া আক্তার চৌধুরী এবং সালমা আলম, ভোলা-১ জাতীয় পার্টির রেবা রহমান, বরিশাল-৩ বিএনপির সেলিমা রহমান, আর বরিশাল-৫ পিপলস পার্টির শামীমা নাসরিন,  বরিশাল-৬ জাতীয় পার্টির নাসরিন জাহান রত্না,  ঝালকাঠি-২ বিএনপির ইসরাত সুলতানা ভুট্টো ও জীবা আমিনা খান, টাঙ্গাইল-৭ প্রগতিশীল গণতান্ত্রিক দল লিপি বেগম, শেরপুর-১ বিএনপির সানসিলা জেবরিন, শেরপুর-২ আওয়ামী লীগের মতিয়া চৌধুরী, ময়মনসিংহ-৩, ৪, ৭ এবং ১১ আসনে যথাক্রমে স্বতন্ত্র নাজনীন আলম, জাতীয় পার্টির দুই আসন (৪ ও ৭) রওশন এরশাদ, জাকের পার্টির নাজমা আক্তার, নেত্রকোনা-৪ কমিউনিস্ট পার্টির জলি তালুকদার, বিএনপির তাহমিনা জামান, আওয়ামী লীগের রেবেকা মোমিন, নেত্রকোনা-৫ বিএনপির রাবেয়া খাতুন, মানিকগঞ্জ-২ ও ৩ আসনে আওয়ামী লীগের মমতাজ বেগম ও বিএনপির আফরোজা খান রিতা, মুন্সীগঞ্জ-২ আওয়ামী লীগের সাগুফতা ইয়াসমিন, গাজীপুর-৪ ও ৫ আসনে আওয়ামী লীগের সিমিন হোসেন রিমি এবং মেহের আফরোজ, জাতীয় পার্টির রাহেলা পারভিন শিশির, নরসিংদী-৫ আসনে মেহেরুন নেছা খান হেনা, ফরিদপুর-২, ৩  ও ৪ আসনে বিএনপির শামা ওবায়েদ ইসলাম ও আওয়ামী লীগের সৈয়দা সাজেদা চৌধুরী, বিএনপির নায়াব ইউসুফ আহমেদ এবং শাহরিয়া ইসলাম শায়লা, গোপালগঞ্জ-৩ আসনে আওয়ামী লীগের শেখ হাসিনা, সুনামগঞ্জ-২ আওয়ামী লীগের জয়া সেনগুপ্তা, সিলেট-২ বিএনপির মোছা. তাহমিনা রুশদীর, মৌলভিবাজার-৩ বিএনপির রেজিনা নাসের, ব্রাহ্মণবাড়িয়া-২ বিএনপির রুমিন ফারহানা, কুমিল্লা-২ আওয়ামী লীগের সেলিমা আহমেদ, চাঁদপুর-১ এবং ৩  বিএনপির নাজমুন নাহার বেবী ও আওয়ামী লীগের ডা. দীপু মনি, জাকের পার্টির দেওয়ান কামরুন্নেছা ও বিএনপির রাশেদা বেগম হীরা, ফেনী-১ জাসদের শিরীন আখতার, নোয়াখালী-৪ বিএনএফ-এর সামসুন নাহার ও মমতাজ বেগম, বিএনপির হাসনা জসীম উদ্দিন মওদুদ, নোয়াখালী-৬ আওয়ামী লীগের আয়েশা ফেরদৌস, লক্ষ্মীপুর-৪ জেএসডির তানিয়া রব ও স্বতন্ত্র প্রার্থী মাহমুদা বেগম, চট্টগ্রাম-২, ৫, ১০, ১২ আসনে স্বতন্ত্র প্রার্থী নূরী আরা, বিএনপির সাকিলা ফারজানা, স্বতন্ত্র প্রার্থী সাবিনা খাতুন, ইসলামী আন্দোলন বাংলাদেশের জান্নাতুল ইসলাম এবং এলডিপির নাহিদ ফারহানা, কক্সবাজার-১ ও ৪ আসনে বিএনপির হাসিনা আহমেদ, স্বতন্ত্র প্রার্থী তানিয়া আফরিন এবং আওয়ামী লীগের শাহীন আক্তার, রাঙামাটিতে ওয়ার্কার্স পার্টির জুঁই চাকমা নির্বাচনী লড়াইয়ে রয়েছেন।    এ ছাড়া বাদ পড়া নারী প্রার্থীদের সংখ্যা ৩০। এদের মধ্যে বিএনপির প্রার্থী ১০ জন ও আওয়ামী লীগের ১ জন। স্বতন্ত্র প্রার্থী ১২ জন। আর মুসলিম লীগ, জাতীয় পার্টি এবং জেএসডি মিলিয়ে আরও ৭ প্রার্থীর মনোনয়ন বাতিল হয়েছে। বাদ পড়া প্রার্থীদের মধ্যে রয়েছেন, বিএনপি চেয়ারপারসন বেগম খালেদা জিয়ার তিনটি আসন।"
"বেশিদিন হয়নি বাংলাদেশে রাগবি খেলা। অভিজ্ঞ সংগঠক মৌসুম আলীর প্রচেষ্টায় রাগবি অ্যাসোসিয়েশনের অবির্ভাব। নিজের গড়া এই সংস্থার এখনো তিনি সভাপতির চেয়ারে বসেননি। কখনো ইচ্ছাও হয়নি। শুরু থেকেই সাধারণ সম্পাদকের দায়িত্ব পালন করছেন। যে খেলা সবারই অজানা, সেই খেলার শুরুটা নিয়ে অনেকে হাসি ঠাট্টায় মেতে ছিলেন। ভাবা হয়েছিল এর আয়ু ক্ষণস্থায়ী।না যোগ্য লোকের হাতে পড়লে তা কি থেমে যায়। হাঁটি হাঁটি পা পা করে সেদিনকার শিশু রাগবি লিগ থেকে শুরু করে পুরুষ ও নারীদের অনেক টুর্নামেন্টেই মাঠে নামিয়েছে। যা সত্যিই প্রশংসনীয়। সবচেয়ে বড় কথা তৃণমূল থেকে পরিচিত করে তুলতে রাগবিতে চলছে স্কুল ও কলেজ লেভেলের টুর্নামেন্ট। ৮ ডিসেম্বর থেকে মাঠে গড়াচ্ছে অনূর্ধ্ব-২০ কিশোরী রাগবি টুর্নামেন্ট। যেখানে অংশ নেবে ১০টি কলেজ। একের পর এক আসর নামিয়ে এগিয়ে চলেছে রাগবি। দেশ ছাড়িয়ে বাংলাদেশের পারফরম্যান্স নিয়ে আন্তর্জাতিক মহলেও আলোচিত হচ্ছে।"
"ক্রিকেটপাকিস্তান-নিউজিল্যান্ড, ৩য় টেস্টদুপুর ১২টা, সরাসরি, সনি টেন ২ফুটবলইংলিশ প্রিমিয়ার লিগউলফস-চেলসি, রাত ১-৪৫ মি.সরাসরি, স্টার স্পোর্টস ২বার্নলি-লিভারপুল, রাত ১-৪৫ মি.সরাসরি, স্টার স্পোর্টস সিলেক্ট ২ম্যানইউ-আর্সেনাল, রাত ২টাসরাসরি, স্টার স্পোর্টস সিলেক্ট ১হকি বিশ্বকাপ-২০১৮জার্মানি-নেদারল্যান্ডস, বিকাল ৫-৩০ মি.সরাসরি, স্টার স্পোর্টস সিলেক্ট ১মালয়েশিয়া-পাকিস্তান, সন্ধ্যা ৭-৩০ মি.সরাসরি, স্টার স্পোর্টস সিলেক্ট ১"
এক জয়েই কোয়ার্টার ফাইনালে জায়গা করে নিল চ্যাম্পিয়ন আরামবাগ ক্রীড়া সংঘ। ওয়ালটন স্বাধীনতা কাপ ফুটবলে গ্রুপ এ লড়াইয়ে তারা ২-১ গোলে বিজেএমসিকে পরাজিত করে। ৪ মিনিটেই রবিউল হোসেনের গোলে আরামবাগ এগিয়ে যায়। ৩৭ মিনিটে বিজেএমসির স্যামসন্স ইলিয়াস ম্যাচে সমতা ফেরান। কিন্তু প্রথমার্ধে ইনজুরি টাইমে আরিফুর রহমান গোল করলে পুনরায় এগিয়ে যায় ৮০ সাল থেকে প্রথম শ্রেণির ফুটবলে খেলা দলটি। এই জয়ে আরামবাগের পাশাপাশি সাইফ স্পোর্টিংও কোয়ার্টার ফাইনালে জায়গা করে নেয়। দুদলই হারায় বিজেএমসিকে। ৭ ডিসেম্বর আরামবাগ ও সাইফ গ্রুপ সেরা হতে লড়বে। গত বছর স্বাধীনতা কাপে চ্যাম্পিয়ন হয় আরামবাগ।
"ফিল্ড হকিতে পাকিস্তান ও ভারতের অসাধারণ পারফরম্যান্স এখন আর খুব একটা চোখে পড়ে না। অথচ এক সময় বিশ্ব শাসন করতো উপমহাদেশের এই দুই দল। বিশ্বকাপ কিংবা অলিম্পিক হকিতে একচ্ছত্র আধিপত্য ছিল ভারত-পাকিস্তানের। সেই সোনালি সময় অনেক পেছনে ফেলে এসেছে দুই দল। বিশ্বকাপ হকিতে পাকিস্তান সর্বশেষ চ্যাম্পিয়ন হয়েছে ১৯৯৪ সালে। অন্যদিকে ভারত শেষবার চ্যাম্পিয়ন হয়েছিল ১৯৭৫ সালে। অলিম্পিক হকিতে পাকিস্তান শেষবার সোনা জিতেছে ১৯৮৪ সালে। ভারত জিতেছে ১৯৮০ সালে। এরপর থেকেই দুই দল অনেকটা হারিয়ে গেছে। ভারতের উড়িষ্যায় অবস্থিত কলিঙ্গ স্টেডিয়ামে চলছে হকির ১৪তম বিশ্বকাপ। এবারেও খেলছে ভারত ও পাকিস্তান। তবে শক্তির বিচারে এগিয়ে থাকছে ইউরোপিয়ানরাই।এক সময় হকির বর্ষসেরা পুরস্কারে অস্ট্রেলিয়ার একাধিপত্য ছিল। সেই অবস্থা কেটে গেছে বেশ কয়েক বছর আগেই। এখন বেলজিয়ামের যুগ। গত দুই বছর বর্ষসেরার পুরস্কার জিতেছেন বেলজিয়ানরা। ২০১৬ সালে জন-জন ডোহমেন এবং ২০১৭ সালে আর্থার ফন ডোরেন। ডোহমেন ৩০ বছরের পরিপক্ব খেলোয়াড়। তার নেতৃত্বেই রিও অলিম্পিকে রুপা জিতেছিল বেলজিয়াম। অন্যদিকে ডোরেন ২৪ বছরের তরুণ। তিনি খেলেন ডাচ হকি ক্লাব ব্লোমেনডালের জার্সিতে। তারুণ্য আর অভিজ্ঞতা মিলিয়ে দারুণ শক্তিশালী এক দল গড়ে তুলেছে বেলজিয়াম। এবারের বিশ্বকাপে তারাই শীর্ষ ফেবারিট। অবশ্য বর্তমান চ্যাম্পিয়ন এবং র‌্যাঙ্কিংয়ের শীর্ষ দল অস্ট্রেলিয়ার যোগ্যতাকেও অস্বীকার করার উপায় নেই। ২০১০ ও ২০১৪ সালে অস্ট্রেলিয়া যথাক্রমে হারিয়েছে জার্মানি ও নেদারল্যান্ডসকে। এর আগেও দুবার টানা রানার্সআপ হয়েছে তারা। অন্যদিকে বেলজিয়ামের সেরা সাফল্য ২০১৬ সালের রিও অলিম্পিকে রুপা জয়। সেবার ফাইনালে আর্জেন্টিনার কাছে ৪-২ গোলে পরাজিত হয়েছিল বেলজিয়াম। ২০১৪ বিশ্বকাপে পঞ্চম স্থান অর্জন করেছিল তারা। ফুটবলের মতো হকিতেও বেলজিয়ানরা দুর্দান্ত গতিতে এগিয়ে আসছে।ভারত আগের মতো বিশ্বসেরা হিসেবে নিজেদের দাবি করতে পারছে না। তবে তারাও ছুটছে দুরন্ত গতিতে। র‌্যাঙ্কিংয়ে এরই মধ্যে পাঁচ নম্বরে উঠে এসেছে তারা। বর্ষসেরা তরুণ খেলোয়াড়দের তালিকায় প্রায়ই স্থান পাচ্ছে ভারতীয়রা। ২০১৬ সালে সংক্ষিপ্ত তালিকায় স্থান পেয়েছিলেন হরমনপ্রীত সিং। এর আগের দুই বছর টানা সংক্ষিপ্ত তালিকায় ছিলেন আকাশদ্বীপ সিং। মনপ্রীত সিং সংক্ষিপ্ত তালিকায় ছিলেন ২০১৩ সালে। এই তরুণদের নিয়ে দারুণ শক্তিশালী এক দল গড়ে তুলেছে বিশ্বকাপের স্বাগতিক ভারত। বিশ্বকাপে সি গ্রুপে ভারতীয়রা শীর্ষ ফেবারিট বেলজিয়াম ছাড়াও কানাডা ও দক্ষিণ আফ্রিকা লড়ছে। অন্যদিকে পাকিস্তান খেলছে ডি গ্রুপে নেদারল্যান্ডস, জার্মানি ও মালয়েশিয়ার সঙ্গে। চার গ্রুপে মোট ষোলটি দল অংশ নিচ্ছে বিশ্বকাপে। প্রতিটা গ্রুপের শীর্ষ দল সরাসরি কোয়ার্টার ফাইনাল খেলবে। শেষ আটের বাকি চারটি দল আসবে ক্রসওভার খেলে। প্রতিটা গ্রুপের দুই ও তিন নম্বর স্থানে থাকা দল পরস্পরের সঙ্গে ক্রসওভার খেলে কোয়ার্টার ফাইনালে যাওয়ার সুযোগ পাবে।দীর্ঘদিন ধরে হকির কোনো বড় শিরোপা আসছে না উপমহাদেশে। দেখা যাক, এবার ভারতীয়রা নিজেদের মাটিতে দারুণ কিছু করে দেখাতে পারে কি না! নাকি ফুটবলের মতোই হকিতেও দারুণ কিছু করে বসে বেলজিয়ামরা! ফুটবলে অবশ্য বিশ্বকাপটা জয় করা হয়নি তাদের (তৃতীয় স্থান অর্জন)। হকিতে শিরোপা জিততে পারে কি না দেখা যাক!"
"নিজের নিরাপত্তার জন্য পিস্তলসহ একজন নিরাপত্তারক্ষী থাকলেও শটগানসহ আরেকজন নিরাপত্তারক্ষী চেয়েছেন নির্বাচন কমিশন (ইসি) সচিব হেলালুদ্দীন আহমদ। এ জন্য ডিএমপি কমিশনার বরাবর চিঠি দেওয়া হয়েছে। ইসি সূত্র জানায়, ৩ ডিসেম্বর এ চিঠি দেওয়া হয়। ইসি সচিবের একান্ত সচিব মো. আল মামুন এই চিঠিটি দেন।চিঠিতে লেখা রয়েছে, একাদশ জাতীয় সংসদ নির্বাচনের কার্যক্রম চলমান রয়েছে। ৩০ ডিসেম্বর এ নির্বাচনের ভোট গ্রহণ অনুষ্ঠিত হবে। নির্বাচন কমিশন সচিবালয়ের সচিব হেলালুদ্দীন আহমেদ নির্বাচনের কাজে সার্বক্ষণিক ব্যস্ত রয়েছেন। সচিবের নিরাপত্তার জন্য ডিএমপির প্রটেকশন বিভাগ নিযুক্ত  পিস্তলসহ একজন দেহরক্ষী কর্মরত রয়েছেন। জাতীয় নির্বাচন চলাকালে তার নিরাপত্তা জোরদার করা প্রয়োজন। এ জন্য পিস্তলসহ দেহরক্ষী/ গানম্যানের পাশাপাশি শটগানসহ আরও একজন দেহরক্ষী/গানম্যন নিযুক্ত করা প্রয়োজন। নির্বাচন কমিশন সচিবালয়ের সচিব হেলালুদ্দীন আহমেদের নিরাপত্তা জোরদারের লক্ষ্যে জরুরি ভিত্তিতে গানম্যান নিযুক্ত করার প্রয়োজনীয় ব্যবস্থা গ্রহণে নির্দেশক্রমে অনুরোধ করা হলো।"
ফুটবলে অস্ট্রেলিয়া বিশ্বকাপ খেলছে। তবে পরাশক্তি নয়। ক্রিকেট ও হকিতে পরাশক্তির নাম লিখিয়েছে আরও আগেই। দুই ইভেন্টেই অস্ট্রেলিয়া বিশ্বচ্যাম্পিয়ন। এবার ভারতে অনুষ্ঠিত হকি বিশ্বকাপে তারা হট ফেবারিট। শিরোপাই একমাত্র লক্ষ্য তাদের। গতকাল তারা গ্রুপ পর্বের লড়াইয়ে আরেক শক্তিশালী দল ইংল্যান্ডকে ৩-০ গোলে হারিয়ে শেষ আটের পথে এগিয়ে গেছে। ম্যাচে ফেবারিট হলেও শুরুতে অস্ট্রেলিয়ার ঝলক দেখা যায়নি। ইংলিশরা সমানভাবে লড়েছে। এমনকি সহজ সহজ গোলের সুযোগ নষ্ট করেছে ইংল্যান্ড। ধীরে ম্যাচ নিয়ন্ত্রণে নিয়ে নেয় অস্ট্রেলিয়া। একের পর এক আক্রমণ চালিয়ে প্রতিপক্ষদের দিশেহারা করে রাখে।
"ক্রিকেট বিশ্বের একসময়কার দাপুটে ও অভিজাত দল ওয়েস্ট ইন্ডিজের বিরুদ্ধে টেস্টে সিরিজ জয় করেছে বাংলাদেশ। ওয়ানডে ক্রিকেটে বাংলাদেশ প্রতিপক্ষের সমীহ অর্জন করলেও টেস্টে এখনো পেছনের কাতারে। টাইগাররা এ পর্যন্ত ১১২টি টেস্ট খেলেছে এবং এর মধ্যে জয় পেয়েছে ১৩টিতে। ৫৭টি টেস্ট সিরিজে এটি চতুর্থ সিরিজ জয়। টেস্টে কোনো দলকে প্রথমবারের মতো ইনিংস পরাজয়ের কৃতিত্ব দেখিয়েছে টাইগাররা। চট্টগ্রাম টেস্টে বাংলাদেশ মাত্র আড়াই দিনে প্রতিপক্ষের বিরুদ্ধে জয়ী হলেও ব্যবধানটা ছিল ৬৪ রানের। মিরপুরের শেরেবাংলা স্টেডিয়ামে প্রথমে ব্যাট করে ৫০৮ রানের পাহাড় গড়ে তোলে টাইগাররা। ওয়েস্ট ইন্ডিজ প্রথম ইনিংসে মাত্র ১১১ রানে আউট হয়ে গেলে ফলোঅনে পড়ে। দ্বিতীয় ইনিংসে ২১৩ রানে তারা অলআউট হলে টাইগাররা ইনিংস ও ১৮৪ রানের অবিস্মরণীয় জয় পায়। এ টেস্ট ম্যাচের জয়ের নায়ক অফ স্পিনার মিরাজ। প্রথম ইনিংসে তিনি প্রতিপক্ষের সাত ব্যাটসম্যানকে সাজঘরে পাঠান, দ্বিতীয় ইনিংসে পাঁচজনকে। এক টেস্টে ১২ উইকেট নেওয়ার কৃতিত্ব দেখিয়েছিলেন তিনি। দুই বছর আগে মিরাজ একই ভেন্যুতে ইংল্যান্ডের বিরুদ্ধেও ১২টি উইকেট নেন। তবে তা নিয়েছিলেন ১৫৯ রানের বিনিময়ে। ওয়েস্ট ইন্ডিজের বিরুদ্ধে মাত্র ১১৭ রানে নিজের রেকর্ডকেই আরও সমৃদ্ধ করেছেন মিরাজ। একসময়কার ক্রিকেটের রাজা ওয়েস্ট ইন্ডিজের বিরুদ্ধে ইনিংসসহ সিরিজ জয়ে ক্রিকেটারদের অভিনন্দন জানিয়েছেন প্রধানমন্ত্রী। ওয়েস্ট ইন্ডিজের বিরুদ্ধে সিরিজ জয় বাংলাদেশের ক্রিকেটকে আরও উচ্চতায় নিয়ে যেতে সক্ষম হবে। এই প্রথম কোনো দলকে ফলোঅনে ফেলে ইনিংস জয়ের অসামান্য কৃতিত্ব দেখিয়েছেন তারা। প্রতিপক্ষের বিরুদ্ধে একসময় টাইগাররা শুধু অসহায় আত্মসমর্পণ করেছে। সময়ের ব্যবধানে সে অবস্থা থেকে ঘুরে দাঁড়িয়েছে তারা। গত জুলাইয়ে ওয়েস্ট ইন্ডিজ সফরে মাত্র ৪৩ রানে গুটিয়ে যায় সাকিব বাহিনী। হোয়াইটওয়াশের লজ্জাও বয়ে আনে তারা। সফররত ওয়েস্ট ইন্ডিজের বিরুদ্ধে বড় জয় সে দুঃখ ভোলাতে সাহায্য করবে। টেস্টে টাইগারদের অবিস্মরণীয় জয়ে তাদের প্রতি অভিনন্দন।"
"নির্বাচনী আসনভিত্তিক সমন্বয় কমিটি গঠনের সিদ্ধান্ত নিয়েছে জাতীয় ঐক্যফ্রন্ট। এই কমিটি ধানের শীষ প্রতীকে ঐক্যফ্রন্টের একক প্রার্থীর পক্ষে কাজ করবে। গতকাল বিকালে কেন্দ্রীয় সমন্বয় কমিটি ও ঢাকা মহানগর কমিটির যৌথসভা শেষে সমন্বয় কমিটির প্রধান ও বিএনপির ভাইস চেয়ারম্যান বরকতউল্লা বুলু এই সিদ্ধান্তের কথা জানান। তিনি বলেন, ‘৮ ডিসেম্বরের পর জাতীয় ঐক্যফ্রন্টের প্রার্থীদের একটি প্রতীকই ধানের শীষ দেওয়া হবে। আমরা সবাই মিলে একজন প্রার্থীর পক্ষে কাজ করে দেশে একটি  নতুন বিপ্লব ঘটাতে চাই। তিনি বলেন, এজন্য একক প্রার্থীর পক্ষে কাজ করতে সারা দেশে আসনভিত্তিক ফ্রন্টের সমন্বয় কমিটি গঠনের জন্য আমরা সিদ্ধান্ত নিয়েছি। এই সমন্বয় কমিটির মাধ্যমে ভোট হবে। বরকতউল্লা বুলু জানান, চূড়ান্ত তালিকা প্রকাশের আগেই অর্থাৎ শিগগিরই এই কমিটি গঠন করা হবে। প্রতিটি  জেলায় এ বিষয়ে চিঠি আমরা পাঠিয়ে দিয়েছি আসনভিত্তিক দ্রুত কমিটি করতে। এবার ভোটের স্লোগান হচ্ছে, ‘আপনার একটি  ভোটে  দেশনেত্রী খালেদা জিয়ার মুক্তি হতে পারে। আপনার একটি ভোটে দেশে গণতন্ত্র ফিরে আসতে পারে। পরিবর্তনের লক্ষ্যে ধানের শীষে ভোট দিব।’ আমরা বিশ্বাস করি, এই তিনটি স্লোগান নিয়ে সারা দেশে ছড়িয়ে পড়লে ইনশা আল্লাহ বাংলাদেশের মানুষ ভোটের মাধ্যমে মুক্তি পাবেই। পুরানা পল্টনে জাতীয় ঐক্যফ্রন্টের অস্থায়ী কার্যালয় প্রীতম-জামান টাওয়ারে এ যৌথ সভা হয়। বিএনপি চেয়ারপারসনের উপদেষ্টা ও ফ্রন্টের সমন্বয় কমিটির সদস্য আবদুস সালামের সভাপতিত্বে বৈঠকে কৃষক শ্রমিক জনতা লীগের হাবিবুর রহমান খোকা, গণফোরামের শফিক উল্লাহ, রফিকুল ইসলাম পথিক, নাগরিক ঐক্যের মমিনুল ইসলাম, শহিদুল্লাহ কায়সার, জনদলের গোলাম মওলা চৌধুরী, বিকল্পধারার শাহ আহমেদ বাদল প্রমুখ উপস্থিত ছিলেন।গ্রেফতার নির্যাতন উপেক্ষা করে নির্বাচনে থাকব : গ্রেফতার নির্যাতন উপেক্ষা করে বিএনপি শেষ পর্যন্ত নির্বাচনে থাকবে বলে জানিয়েছেন দলটির মহাসচিব মির্জা ফখরুল ইসলাম আলমগীর। গতকাল সন্ধ্যায় গুলশানে বিএনপি চেয়ারপারসনের কার্যালয়ে সাংবাদিকদের সঙ্গে আলাপকালে তিনি এ কথা বলেন। বিএনপি মহাসচিব বলেন, তফসিল ঘোষণার পরও সরকার গ্রেফতার নির্যাতন চালিয়ে যাচ্ছে। এখনো ভোটের সমান মাঠ তৈরি করতে ব্যর্থ হয়েছে নির্বাচন কমিশন। অবিলম্বে লেভেল প্লেইং ফিল্ড তৈরি করতে নির্বাচন কমিশনের প্রতি আহ্বান জানান তিনি। নইলে জাতীয় ঐক্যফ্রন্ট ও ২০ দল যে কোনো সিদ্ধান্ত নিতে বাধ্য হবে। জোট ও ঐক্যফ্রন্টের আসন বণ্টন প্রসঙ্গে বিএনপি মহাসচিব বলেন, এ নিয়ে আমরা কাজ করছি। আশা করছি, দুই একদিনের মধ্যেই জাতীয় ঐক্যফ্রন্ট ও জোটের আসন বণ্টন চূড়ান্ত হবে। এ সময় তিনি জানান, খুব শিগগিরই দলীয় একক প্রার্থীর নাম ঘোষণা করা হবে। মনোনয়ন বাণিজ্যে রেকর্ড করেছে বিএনপি— আওয়ামী লীগ সাধারণ সম্পাদক ও সেতুমন্ত্রী ওবায়দুল কাদেরের এমন বক্তব্যের সমালোচনা করেন মির্জা ফখরুল। তিনি বলেন, মনোনয়ন বাণিজ্যে আওয়ামী লীগের অভিজ্ঞতা ভালো। এ নিয়ে তাদের শরিক দলের নেতার পদও গেছে।"
"সুনামগঞ্জ সদর আসনে আওয়াজ উঠেছে মহাজোট প্রার্থী পীর ফজলুর রহমান মিসবাহর লাঙ্গলের পক্ষে। বিএনপির প্রার্থী চূড়ান্ত না হওয়ায় সদরে তাদের নেতা-কর্মীরা একদম নীরব। একাই মাঠে নেমেছেন পীর মিসবাহ ও তার কর্মীরা। আওয়ামী লীগ কর্মীরা তার পক্ষে মুখ খুলে সক্রিয় হতে শুরু করেছেন। জোরালো হচ্ছে আওয়াজ। জেলা আওয়ামী লীগ সভাপতি মতিউর রহমান দলের মনোনয়ন না পেয়ে স্বতন্ত্র প্রার্থী হিসেবে মনোনয়ন দাখিল করে রেখেছেন। তিনি প্রত্যাহার করে নিলেই নেতা-কর্মীরা মহাজোট প্রার্থীকে নিয়ে মাঠে নামতে প্রস্তুত। আওয়ামী লীগ নেতারা পীর মিসবাহর পক্ষে মাঠে নামলেই লাঙ্গলের পক্ষে গণজোয়ার তৈরি হবে বলে মনে করছেন স্থানীয় ভোটাররা। বিগত ৫ বছর এমপি হিসেবে সৎ ও নির্লোভ জনপ্রতিনিধি হিসেবে পরিচিত পাওয়ায় পীর মিসবাহর পক্ষে বিভিন্ন অঙ্গন থেকে স্বতঃস্ফূর্ত থেকে প্রচার প্রচারণা শুরু হয়েছে। আসনটির বর্তমান এমপি মিসবাহ মনোনয়নপত্র জমা দেওয়ার পর রাত দিন ছুটে চলছেন ভোটারদের দুয়ারে দুয়ারে। এমপি হওয়ার পর এলাকার ব্যাপক উন্নয়ন এবং সততা ও জবাবদিহিতার রাজনীতিচর্চা এবং সিন্ডিকেট, সন্ত্রাস ও মাদকের বিরুদ্ধে স্পষ্ট অবস্থান থাকার কারণে সাধারণ মানুষও তাকে সহজে আপন করে নিচ্ছেন।জাতীয় সংসদে এলাকার উন্নয়নের পক্ষে পীর মিসবাহর বলিষ্ঠ ভূমিকার কথা স্মরণ করে আগামী দিনেও উন্নয়নের ধারাবাহিকতা রক্ষায় তাকেই পছন্দ সাধারণ ভোটারদের। বয়সে তরুণ এই প্রার্থীর নিরহংকার ও সাদামাটা জীবনযাপনে মুগ্ধ তরুণ ভোটারদের একটি বড় অংশ তার পক্ষে চষে বেড়াচ্ছে মাঠ। দল যার যার, মিসবাহ ভাই সবার এমন আওয়াজ স্লোগান দিচ্ছে তারা।  পীর মিসবাহকে বিজয়ী করার লক্ষ্যে বিভিন্ন শ্রেণিপেশার মানুষের সহযোগিতা চাওয়া হচ্ছে তার ও তার পরিবারের পক্ষ থেকে। সাংবাদিক ও সাংস্কৃতিক কর্মীদের সঙ্গে মতবিনিময় করে তাদের সহযোগিতা ও পরামর্শ চাওয়া হয়েছে।এদিকে, ৯ ডিসেম্বর প্রতীক বরাদ্দের পর মহাজোট মনোনীত জাতীয় পার্টির প্রার্থী পীর ফজলুর রহমান মিসবাহর পক্ষে  জোরেশোরে মাঠে নামার প্রস্তুতি নিচ্ছে জোটের প্রধান শরিক আওয়ামী লীগ। ইতিমধ্যে ব্যক্তি উদ্যোগে আওয়ামী লীগের অনেকেই মাঠে আছেন। দলটির নেতাদের সঙ্গে সমন্বয় করে ভোটের মাঠে কাজ করছেন পীর মিসবাহ।"
"একাদশ জাতীয় সংসদ নির্বাচনে ৩০০ আসনের সব কেন্দ্রের গেজেট প্রকাশের কাজ শেষ করেছে নির্বাচন কমিশন। ৩০ ডিসেম্বর ভোটের অন্তত ২৫ দিন আগে আসনভিত্তিক ভোট কেন্দ্রের গেজেট প্রকাশের আইনি বাধ্যবাধকতা ছিল ইসির সামনে। সারা দেশে ৪০ হাজার ১৯৯টি ভোট কেন্দ্রের তালিকা চূড়ান্ত করেছে কমিশন। সর্বশেষ দশম সংসদ নির্বাচনে ৯ কোটি ১৯ লাখ ভোটারের বিপরীতে ভোট কেন্দ্র ছিল ৩৭ হাজার ৭০৭টি। ৩০০ আসনে ভোটকক্ষ ছিল ১ লাখ ৮৯ হাজার ৭৮টি। এবার দেশের ১০ কোটি ৪২ লাখ ভোটারের জন্য ৪০ হাজারের বেশি ভোট কেন্দ্রে ২ লাখের বেশি ভোটকক্ষ থাকবে। ইসির উপসচিব আবদুল হালিম খান বলেন, ৪ ডিসেম্বরের মধ্যে সব কেন্দ্রের গেজেট প্রকাশ সম্পন্ন করার কথা। ইসির নির্দেশনায় নির্ধারিত সময়েই ৩০০ আসনের সব কেন্দ্রের গেজেট তৈরি করা হয়েছে। একাদশ সংসদ নির্বাচনের জন্য গেল আগস্টে ৩০০ আসনে ৪০ হাজার ৬৫৭টি ভোট কেন্দ্রের সম্ভাব্য তালিকা তৈরি করেছিল নির্বাচন কমিশন। যাচাই-বাছাই শেষে তার মধ্যে ৪০ হাজার ১৯৯টি ভোট কেন্দ্রের তালিকা চূড়ান্ত করা হয়। ইসির উপসচিব বলেন, কেন্দ্রের তালিকায় নির্বাচন কমিশনের অনুমোদন পাওয়ার পর ১ ডিসেম্বরই গেজেট বিজি প্রেসে পাঠানো শুরু করেন তারা। উপসচিব আবদুল হালিম খান স্বাক্ষরিত আসনভিত্তিক কেন্দ্রের গেজেটে ভোট কেন্দ্রের ক্রমিক নম্বর; ভোট কেন্দ্রের নাম ও অবস্থান; ভোটকক্ষের সংখ্যা; ভোটার এলাকা; পুরুষ-মহিলাসহ মোট ভোটার সংখ্যা উল্লেখ করা হয়েছে। বিজি প্রেসের ওয়েবসাইটে দেখা যায়, ১ ডিসেম্বর প্রধানমন্ত্রী শেখ হাসিনার গোপালগঞ্জ-৩ আসন দিয়ে কেন্দ্রের গেজেট প্রকাশ শুরু হয়েছে। গণপ্রতিনিধিত্ব আদেশে নির্বাচনী এলাকার ভোট কেন্দ্রের চূড়ান্ত তালিকা সবার জ্ঞাতার্থে প্রকাশ করার বাধ্যবাধকতা রয়েছে।"
"রাজধানীর পূর্বাচলকে দেশের সবচেয়ে পরিকল্পিত উপশহর হিসেবে গড়ে তোলার কথা। এটি বাস্তবায়ন হলে শুধু পূর্বাচল নয়, ধারেকাছের বিশাল এলাকায়ও নগরায়ণের প্রভাব পড়বে। তবে এটি পূর্ণাঙ্গভাবে বাস্ত-বায়নের আগেই সড়ক ব্যবস্থাপনাকে আরও উন্নত করার উদ্যোগ নেওয়া দরকার। শুধু পূর্বাচল নয়, ধারেকাছের সব এলাকার অধিবাসীর স্বার্থেই ট্রাফিক সিগন্যাল ছাড়াই ইউলুপ ব্যবহার করে যাতে মানুষ নিরাপদে যে যার গন্তব্যে যেতে পারে তা নিশ্চিত করতে হবে। বাংলাদেশ প্রতিদিনের এ-সংক্রান্ত প্রতিবেদনে বিশেষজ্ঞদের উদ্ধৃতি দিয়ে বলা হয়েছে, এ উদ্দেশ্যে ৩০০ ফুট সড়কে ইউলুপ তৈরির উদ্যোগ নিতে হবে। ঢাকা মহানগরীর সঙ্গে পূর্বাচলের নির্বিঘ্নে যোগাযোগ রক্ষায় ইউলুপগুলো কাজে লাগবে। বর্তমানে কুড়িল বিশ্বরোড থেকে বালু ব্রিজ, কাঞ্চন সেতু হয়ে ঢাকা-সিলেট মহাসড়কের ভুলতা পর্যন্ত হাজার হাজার যানবাহন চলছে। যানবাহনের চাপে প্রায়ই ৩০০ ফুট সড়কটির বিভিন্ন অংশে যানজট তৈরি হয়। ইউলুপ নির্মাণ হলে এ সড়কটির আশপাশের বাসিন্দা, যাদের প্রধান সড়ক ব্যবহারের প্রয়োজন নেই তারা শুধু সার্ভিস রোড ব্যবহার করেই যাতায়াত করতে পারবেন। সার্ভিস রোড টু সার্ভিস রোড ইউলুপ তৈরি করা হলে মূল সড়কটিতে কোনো বাধা ছাড়াই যানবাহন চলতে পারবে। রাজধানীর রামপুরা ও বাড্ডায় ইউলুপ তৈরির ফলে অসহনীয় যানজট সহনীয় মাত্রায় এসেছে। পাশাপাশি রামপুরা থেকে প্রগতি সরণি সড়কটি অনেকটাই যানজটমুক্ত হয়েছে। এ সড়কে যাতায়াতে এখন সময় লাগছে আগের চেয়ে কম। পূর্বাচলে এ মুহূর্তে জনবসতি নেই বললেই চলে। তার পরও ৩০০ ফুট সড়ক দিয়ে প্রতিদিন হাজার হাজার যানবাহন চলছে। পূর্বাচলে উপশহর গড়ে উঠলে যানবাহনের ভিড় কয়েক গুণ বাড়বে। সে ভিড় নিয়ন্ত্রণে আগেভাগে সড়ক ব্যবস্থাপনার আধুনিকায়নের উদ্যোগ নেওয়া দরকার। বিশেষ করে কোথায় কোথায় ইউলুপ নির্মাণ করা হলে ভবিষ্যতের চ্যালেঞ্জ মোকাবিলা সহজ হবে সেজন্য পূর্ণাঙ্গসমীক্ষা করে সিদ্ধান্ত নেওয়া প্রয়োজন।"
"মালদ্বীপ প্রজাতন্ত্র, উত্তর-মধ্য ভারত মহাসাগরে অবস্থিত স্বাধীন দ্বীপরাষ্ট্র। প্রায় ১ হাজার ২০০ ছোট-বড় কোরাল দ্বীপ নিয়ে গঠিত এ দেশের প্রায় ২০০ দ্বীপে জনবসতি রয়েছে। জনসংখ্যা প্রায় ৪ লাখ। সাবেক রাষ্ট্রপতি নাশিদ যখন আবদুল্লাহ ইয়ামিনের কর্তৃত্ববাদী সরকারের বিরুদ্ধে ব্যবস্থা গ্রহণের জন্য ভারতকে আহ্বান জানান তখন বিশ্বের দৃষ্টি আর্কষিত হয়। চীন ইয়ামিনের সরকারের পক্ষে দাঁড়ায়। ভারত, যুক্তরাষ্ট্র, জাতিসংঘ, ইউরোপিয়ান ইউনিয়নসহ পৃথিবীর অন্যান্য গণতান্ত্রিক রাষ্ট্র মালদ্বীপ সরকারকে গণতন্ত্র ও মানবাধিকার নিশ্চিত করার আহ্বান জানায়। বিরোধী দলের ঐক্যজোটের নেতা সেপ্টেম্বরে অনুষ্ঠিত নির্বাচনে জয়লাভ করেন। ভারতের প্রধানমন্ত্রী নরেন্দ্র মোদি নতুন রাষ্ট্রপতির শপথ গ্রহণ অনুষ্ঠান উপলক্ষে মালদ্বীপ সফরের মাধ্যমে ভারত এবং অন্যান্য গণতান্ত্রিক দেশ মালদ্বীপের পক্ষে আছে, এটাই মূলত প্রদর্শন করেছেন। প্রায় ২ হাজার ৫০০ বছর আগে দক্ষিণ ভারত ও শ্রীলঙ্কা থেকে মানুষ মালদ্বীপে বসতি স্থাপন করে। তারা ছিল বৌদ্ধধর্মাবলম্বী। তথ্যমতে, ১১৫৩ সালে মালদ্বীপের জনগণ ইসলামের অনুসারী হয়ে যায়। ইতিহাস থেকে দেখা যায়, ১৫৫৮ থেকে ১৫৭৩ পর্যন্ত পর্তুগিজরা মালদ্বীপে দখল বজায় রাখে। সপ্তদশ শতাব্দীতে ডাচ শাসকদের নিয়ন্ত্রণে ছিল এই দ্বীপপুঞ্জ এবং এরপর ১৭৯৬ সালে ব্রিটিশ শাসনাধীনে চলে যায়। ঔপনিবেশিক আমলে এ দেশটি সুলতানের শাসনাধীনে থাকে।সুলতান ঔপনিবেশিক প্রভুদের নির্দেশনা মেনেই চলতেন। ১৯৬৫ সালে মালদ্বীপ ব্রিটিশের কাছ থেকে স্বাধীনতা লাভ করে এবং ১৯৬৮ সালে আবার প্রজাতন্ত্র গঠিত হয়। ১৯৭৬-এর ২৯ মার্চ ব্রিটিশ সৈন্য মালদ্বীপ ত্যাগ করে। এ দিনটি মালদ্বীপে স্বাধীনতা দিবস হিসেবে উদ্‌যাপিত হয়ে আসছে। ইবরাহিম নাসির দেশের প্রথম রাষ্ট্রপতি এবং ১৯৭৮ সালে মামুন আবদুল গাইয়ুম রাষ্ট্রপতি হিসেবে দায়িত্ব গ্রহণ করেন এবং ছয়বার নির্বাচিত হয়ে ২০০৮ সাল পর্যন্ত ক্ষমতাসীন থাকেন।২০০৮ সালে নতুন সংবিধান অনুযায়ী বহুদলীয় গণতান্ত্রিক ব্যবস্থা প্রতিষ্ঠিত হয়। এ সংবিধান রাষ্ট্রের বিভিন্ন প্রতিষ্ঠানের মধ্যে ভারসাম্য রক্ষা করে। পার্লামেন্ট ও বিচার বিভাগের ক্ষমতা বৃদ্ধি করা হয়। বহুদলীয় গণতান্ত্রিক ব্যবস্থায় ২০০৮ সালের অক্টোবরের নির্বাচনে মোহাম্মদ নাশিদ রাষ্ট্রপতি হিসেবে নির্বাচিত হন এবং মামুন আবদুল গাইয়ুমের ৩০ বছরের শাসনের অবসান হয়। এক কক্ষবিশিষ্ট পার্লামেন্টের নাম জনতার মজলিস, যা কমপক্ষে বছরে তিনবার অধিবেশনে বসে। মন্ত্রিপরিষদে উপরাষ্ট্রপতি, মন্ত্রীগণ ও অ্যাটর্নি জেনারেল অন্তর্ভুক্ত। মন্ত্রিপরিষদের সদস্যরা রাষ্ট্রপতি দ্বারা নিয়োগপ্রাপ্ত। রাষ্ট্রের রাষ্ট্রধর্ম ইসলাম। ২০১৩ সালের সেপ্টেম্বরের সাধারণ নির্বাচনে নাশিদ প্রথম দফায় নির্বাচনে বেশি ভোট পেলেও সংখ্যাগরিষ্ঠতা না পাওয়ায় দ্বিতীয় দফা নির্বাচন অনুষ্ঠিত হয় এবং আবদুল্লাহ ইয়ামিন আবদুল গাইয়ুম জয়লাভ করেন। প্রসঙ্গত, ইয়ামিন, মামুন আবদুল গাইয়ুমের সৎভাই। বন্দী অবস্থায় নাশিদের বিচার করে ২০১৫ সালে ১৩ বছর সাজা দেওয়া হয়। ২০১৬ সালে চিকিৎসার জন্য যুক্তরাজ্যে যাওয়ার অনুমতি দেওয়া হয় এবং সেখান থেকে তিনি শ্রীলঙ্কায় যান। মালদ্বীপের জনগণ মালদ্বীপীয় নৃ-গোষ্ঠীর লোক যারা বিভিন্ন সময় দক্ষিণ ভারত ও শ্রীলঙ্কা থেকে এসেছে। যারা তামিল ও সিংহলি জনগোষ্ঠীর লোক, কয়েক শতাব্দী ধরে বিভিন্ন আরব রাষ্ট্র, মালয়, মাদাগাসকার, ইন্দোনেশিয়া ও চীন থেকে লোকজন আসা-যাওয়া করেছে। সরকারি ভাষা ইন্দো-ইউরোপিয়ান ভাষার অন্তর্ভুক্ত এবং দিবেদি নামে পরিচিত। হিন্দি, আরবি ও ইংরেজির প্রচলন আছে। মালদ্বীপের অর্থনীতি একটি উন্নয়নশীল অর্থনীতি যা মাছ ও পর্যটনের ওপর নির্ভরশীল। এটা দ্রুত মধ্যম আয়ের দেশে পরিণত হয়েছে। কারণ পর্যটন ও মাছ উৎপাদনের দ্রুত প্রবৃদ্ধির ফলে মাথাপিছু জিডিপি ১৯ হাজার ২০০ ডলার, গড় আয়ু ৬৮ বছরের মতো। আরব আমিরাত, ভারত, থাইল্যান্ড, চীন, শ্রীলঙ্কা ও সিঙ্গাপুরের সঙ্গে ব্যবসা-বাণিজ্য চলছে। নৌকা বিভিন্ন দ্বীপের সঙ্গে যোগাযোগের মাধ্যম এবং নৌপথে ভারত, শ্রীলঙ্কা ও সিঙ্গাপুরের সঙ্গে সংযুক্ত। রাজধানী মালেতে বিমানবন্দর রয়েছে। এ ছাড়া রয়েছে জাতীয় বিমান সংস্থা। সেপ্টেম্বরে অনুষ্ঠিত নির্বাচনে সম্মিলিত বিরোধীদলীয় প্রার্থী ইবরাহিম মোহাম্মদ সোলিহ নির্বাচিত হন।বিভিন্ন রাজনৈতিক দল ও সংস্থার পক্ষ থেকে অবিলম্বে শান্তিপূর্ণভাবে ক্ষমতা হস্তান্তরের আহ্বান জানানো হয়েছে। এ ছাড়া সব রাজবন্দীর মুক্তিরও আহ্বান জানানো হয়েছে। সোলিহ ৫৮ শতাংশ ভোট পেয়ে নির্বাচিত হন। আর তার প্রতিদ্বন্দ্বী ইয়ামিন পান ৪২ শতাংশ ভোট। এ প্রসঙ্গে উল্লেখ করা যেতে পারে, ২০১৫ সালের নির্বাচনে শ্রীলঙ্কার চীনাপন্থি সরকারের বিভিন্ন অনিয়ম, দুর্নীতি ও অব্যবস্থাপনার বিরুদ্ধে গঠিত জোট জয়লাভ করে। মালয়েশিয়ার নির্বাচনেও বিভিন্ন প্রকল্পে বিশেষ করে চীন কর্তৃক প্রদত্ত অর্থের প্রকল্পে অনিয়ম ও দুর্নীতির অভিযোগ আসে। মাহাথির সরকার ক্ষমতাসীন হয়ে এর অনেক বন্ধ করে দেয়। দ্বীপরাষ্ট্র মালদ্বীপ ভারত মহাসাগর ও আরব সাগরের সংযোগস্থলে হওয়ায় বিশ্বের নৌপথের জন্য অত্যন্ত গুরুত্বপূর্ণ। সে কারণে চীন এ দেশকে ব্যবহার করে তার নৌবাহিনী ও বাণিজ্যিক পথ সম্প্রসারণ করতে চাচ্ছে।এ লক্ষ্য বাস্তবায়নের বিরুদ্ধে পশ্চিমা বিশ্ব ও ভারতের পক্ষ থেকে সতর্ক করে দেওয়া হয়েছে। এটা মালদ্বীপের সার্বভৌমত্বের প্রতি হুমকিস্বরূপ। প্রেসিডেন্ট ইবরাহিম সোলিহ বলেছেন, তিনি বিশ্বশক্তিসমূহের সঙ্গে ভারসাম্য বজায় রাখার নীতি গ্রহণ করবেন এবং ভারতের সঙ্গে যে সুসম্পর্ক ছিল তা পুনরায় স্থাপন করবেন। তিনি এও বলেছেন, ভারত মহাসাগরের নিরাপত্তা বজায় রাখার ব্যাপারে পাশের দেশগুলোর সঙ্গে সুসম্পর্ক বজায় রাখবেন। সাম্প্রতিককালে মালদ্বীপে একনায়কতত্ত্ববাদী ইয়ামিন সরকারের অগণতান্ত্রিক ও মানবতাবিরোধী কর্মকান্ডের ফলে অনেকেই নিপীড়নের শিকার হয়েছেন। এমনকি তিন দশক ধরে রাষ্ট্রপতির দায়িত্ব পালন করেছেন যে মামুন আবদুল গাইউম তাকেও অন্তরিন থাকতে হয়েছিল। নির্বাচনের পর তিনি এক প্রচারমাধ্যমের সঙ্গে গুরুত্বপূর্ণ সাক্ষাৎকার দিয়েছিলেন। এ সাক্ষাৎকারের মাধ্যমে তিনি বিগত দিনের ঘটনাবলি ও বাস্তব পরিস্থিতি বিবেচনায় মালদ্বীপের কী করণীয়, সে ব্যাপারে বিস্তারিতভাবে তুলে ধরেছেন, যা অত্যন্ত গুরুত্বপূর্ণ। তিনি বলেছেন, মালদ্বীপের সরকারের ওপর চাপ সৃষ্টি করে গণতন্ত্র পুনরুদ্ধারে ভারত ইতিবাচক ভূমিকা রেখেছে এবং স্বাভাবিকভাবেই ভারতের সঙ্গে সংশ্লিষ্ট বিষয়ের ব্যাপারে নতুন সরকার অবশ্যই সচেতন থাকবে। তিনি এও বলেন, রাষ্ট্রপতি আবদুল্লাহ ইয়ামিন মালদ্বীপের অনেক ক্ষতি করেছেন, তবে গণতান্ত্রিক শক্তি জয়যুক্ত হয়েছে। প্রসঙ্গত, ১৯৮৮ সালে গাইউম সরকারকে হামলার মাধ্যমে উৎখাতের চেষ্টা করলে সরকারের আহ্বানে ভারত হামলাকারীদের বিরুদ্ধে ব্যবস্থা গ্রহণ করে। ইতিহাস ও ঐতিহ্যগতভাবে মালদ্বীপ ভারতের সঙ্গে সংযুক্ত। এ প্রসঙ্গে উল্লেখ্য, ইয়ামিন ক্ষমতায় থাকার জন্য মালদ্বীপে ফেব্রুয়ারিতে জরুরি অবস্থা জারি করেন এবং বহু বিরোধী নেতাকে অন্তরিন রাখা হয়। এর মধ্যে তার সৎভাই সাবেক রাষ্ট্রপতি মামুন আবদুল গাইউমও ছিলেন। ক্ষমতায় টিকে থাকার জন্য ইয়ামিন ও তার সহযোগীরা নির্বাচনে বিরোধী পক্ষ কারচুপি করেছে বলে অভিযোগ করেন এবং সুপ্রিম কোর্টেও এ ব্যাপারে অভিযোগ দায়ের করেন। কিন্তু সুপ্রিম কোর্ট এ অভিযোগ প্রত্যাখ্যান করে। গাইউম আরও বলেন, ভারত অন্যান্য আন্তর্জাতিক অংশীদারের সঙ্গে মিলে গণতন্ত্র প্রতিষ্ঠায় গুরুত্বপূর্ণ ভূমিকা রেখেছে। তিনি ভারতকে সবচেয়ে ঘনিষ্ঠ ও সবচেয়ে বিশ্বস্ত সহযোগী বলে অভিহিত করেন। তিনি বলেন, মালদ্বীপের ভৌগোলিক প্রতিবেশীদের সঙ্গে মিলে ভারত মহাসাগরীয় অঞ্চলে স্থিতিশীলতা বজায় রাখতে হবে। তিনি মনে করেন নতুন সরকার সেই দৃষ্টিভঙ্গি নিয়েই কাজ করবে।ভারতের প্রধানমন্ত্রী নরেন্দ্র মোদি শপথ গ্রহণ অনুষ্ঠান উপলক্ষে মালদ্বীপ সফর করেছেন। শপথ গ্রহণ অনুষ্ঠানে অংশগ্রহণের মাধ্যমে এ বার্তাই দেওয়া হয়েছে যে, মালদ্বীপের নতুন সরকারকে বৃহৎ গণতান্ত্রিক দেশ ভারত সমর্থন করে। মালদ্বীপের অন্য প্রতিবেশী দেশ শ্রীলঙ্কা গভীর রাজনৈতিক সংকটে পড়েছে। রাষ্ট্রপতি মাত্রিপালা সিরিসেনা প্রধানমন্ত্রী রনিল বিক্রমসিংহকে অপসারণ করে চীনাপন্থি হিসেবে পরিচিত মাহিন্দ্র রাজাপক্ষের হাতে প্রধানমন্ত্রীর দায়িত্ব অর্পণ করেন। বিক্রমসিংহের নেতৃত্বাধীন জোট সিরিসেনার এ পদক্ষেপের বিরোধিতা করছে। স্পিকার ও সুপ্রিম কোর্ট বিক্রমসিংহের জোটের আইনানুগ পদক্ষেপে সমর্থন জানিয়েছে। আন্তর্জাতিক গণতান্ত্রিক শক্তিও এর পক্ষে দাঁড়িয়েছে। ইতিমধ্যে বিক্রমসিংহ পার্লামেন্টে সংখ্যাগরিষ্ঠতা প্রমাণ করেছেন। দক্ষিণ এশিয়ায় গণতান্ত্রিক ও মানবাধিকারের পক্ষে ঐক্যবদ্ধভাবে দাঁড়িয়েছে যুক্তরাষ্ট্র, ভারত, জাপান ও অস্ট্রেলিয়া।চার দেশের এই কূটনৈতিক জোটকে অনানুষ্ঠানিকভাবে কোয়াড বলা হয়। সিঙ্গাপুরে দেশ চারটির বৈঠকের পর যুক্তরাষ্ট্রের এক বিবৃতিতে মালদ্বীপের নতুন সরকারের প্রতি সমর্থন ব্যক্ত করা হয় এবং শ্রীলঙ্কা গণতান্ত্রিক রীতির প্রতি সম্মান জানাবে বলে আশাবাদ ব্যক্ত করা হয়। নরেন্দ্র মোদি তার বার্তায় বলেছেন, নতুন মালদ্বীপ সরকারের সঙ্গে উন্নয়ন কার্মকান্ডে ভারত ঘনিষ্ঠভাবে কাজ করবে। বিশেষ করে অবকাঠামো উন্নয়ন, স্বাস্থ্যসেবা, সংযোগ ও মানবসম্পদ উন্নয়ন অন্যতম। দক্ষিণ এশিয়া, দক্ষিণ-পূর্ব এশিয়া, মধ্য এশিয়াসহ বিভিন্ন দেশে উন্নয়ন, অগ্রগতি এবং গণতন্ত্র প্রতিষ্ঠা করার ক্ষেত্রে গণতান্ত্রিক দেশগুলো সামগ্রিকভাবে সহযোগিতা করবে এটাই আমরা প্রত্যাশা করি।                লেখক : সাবেক রাষ্ট্রদত"
"ইমানের পরে সর্বপ্রথম ও গুরুত্বপূর্ণ আমল হলো নামাজ। নামাজের মাধ্যমে বান্দা তার মালিকের কাছে চূড়ান্তরূপে আত্মসমর্পণ করে। কিয়াম, রুকু ও সিজদার মাধ্যমে ধাপে ধাপে রাব্বি কারিমের পবিত্রতা ও শ্রেষ্ঠত্ব ঘোষণা করে। মহান স্রষ্টার কুদরতি কদমে ললাট রেখে বিলিয়ে দেয় আপন সত্তাকে। নামাজ মিরাজের উপহার ও ইসলামের দ্বিতীয় স্তম্ভ। প্রাপ্তবয়স্ক ও সুস্থ মস্তিষ্কসম্পন্ন প্রত্যেক মুসলিম নর-নারীর ওপর দৈনিক পাঁচ ওয়াক্ত নামাজ আদায় করা ফরজ এবং এর অস্বীকারকারী কাফির। রব্বুল আলামিন আল কোরআনে অন্তত ৮২ বার নামাজের আলোচনা করেছেন। কিয়ামতের দিন সর্বপ্রথম নামাজের হিসাব হবে। নামাজের গুরুত্ব সম্পর্কে আল্লাহতায়ালা আল কোরআনে ইরশাদ করেন, ‘তোমরা নামাজ কায়েম কর ও জাকাত দাও। আর তোমরা নিজেদের জন্য আগে যে সৎকর্ম পাঠাবে, তা আল্লাহর কাছে পাবে।’ সূরা বাকারা, আয়াত ১১০। রব্বুল আলামিন আরও ইরশাদ করেন, ‘আপনি আপনার প্রতি প্রত্যাদিষ্ট কিতাব পাঠ করুন এবং নামাজ কায়েম করুন। নিশ্চয় নামাজ অশ্লীল ও মন্দ কাজ থেকে বিরত রাখে। আর আল্লাহর স্মরণই সর্বশ্রেষ্ঠ। তোমরা যা কর সে বিষয়ে আল্লাহ অবগত।’ সূরা আনকাবুত, আয়াত ৪৫।হজরত ইবনে উমর (রা.) থেকে বর্ণিত। রসুলুল্লাহ সাল্লাল্লাহু আলাইহি ওয়াসাল্লাম ইরশাদ করেন, ‘ইসলামের ভিত্তি পাঁচটি ১. এ কথার সাক্ষ্য দেওয়া যে, আল্লাহ ছাড়া কোনো উপাস্য নেই এবং মুহাম্মদ আল্লাহর রসুল। ২. নামাজ কায়েম করা। ৩. জাকাত আদায় করা। ৪. হজ পালন করা। ৫. রমজান মাসে রোজা রাখা।’ বুখারি, মুসলিম। হজরত আবু হুরায়রা (রা.) থেকে বর্ণিত। রসুলুল্লাহ সাল্লাল্লাহু আলাইহি ওয়াসাল্লাম ইরশাদ করেন, তোমরা বল তো, যদি তোমাদের কারও দরজার সামনে একটি নহর (ঝরনা, প্রস্রবণ বা পুকুর) থাকে জাতে সে প্রতিদিন পাঁচবার গোসল করে, তবে তার শরীরে কোনো ময়লা থাকতে পারে? সাহাবিরা বললেন, না, তার শরীরে কোনো ময়লা অবশিষ্ট থাকতে পারে না। অতঃপর নবী করিম সাল্লাল্লাহু আলাইহি ওয়াসাল্লাম বললেন, পাঁচ ওয়াক্ত নামাজের দৃষ্টান্ত এমনই; এর বিনিময়ে আল্লাহতায়ালা বান্দার গুনাহসমূহ মাফ করে দেন। বুখারি, মুসলিম।হজরত আলী (রা.) বলেন, রসুলুল্লাহ সাল্লাল্লাহু আলাইহি ওয়াসাল্লামের শেষ অসিয়ত ছিল ‘নামাজ’, ‘নামাজ’ অর্থাৎ নামাজের প্রতি যত্নবান হও। আর স্বীয় অধীনস্থদের ব্যাপারে আল্লাহকে ভয় কর। আবু দাউদ। সম্মানিত পাঠক! নিজ সন্তানকে নামাজ শিক্ষা দেওয়া, নামাজের প্রতি উদ্বুদ্ধ ও উৎসাহিত করা এবং প্রয়োজনে কঠোরভাবে নির্দেশ প্রদান করা প্রত্যেক মাতা-পিতার নৈতিক ও আবশ্যিক কর্তব্য। প্রিয় নবী সাল্লাল্লাহু আলাইহি ওয়াসাল্লাম ইরশাদ করেছেন, ‘তোমরা নিজ সন্তানদের সাত বছর বয়স থেকে নামাজের নির্দেশ দাও। আর ১০ বছর বয়সে নামাজ না পড়লে তাদের প্রহার কর এবং বিছানা পৃথক করে দাও।’ আবু দাউদ।লেখক : মুফাসসিরে কোরআন ও ইসলামবিষয়ক গবেষকখতিব, মাসজিদুল কোরআন জামে মসজিদ, কাজলা, যাত্রাবাড়ী, ঢাকা।Email : md.Rabibi1987@gmail.com"
"নির্বাচন কমিশনের কাছে থাকা ঢাকা-৯ আসনে বিএনপির প্রার্থী মির্জা আব্বাসের মনোনয়নপত্র রিটার্নিং কর্মকর্তার কাছে পাঠাতে নির্দেশ দিয়েছে হাই কোর্ট। পাশাপাশি রিটার্নিং কর্মকর্তাকে ২৪ ঘণ্টার মধ্যে ওই মনোনয়নপত্র যাচাই-বাছাই করতে নির্দেশ দেওয়া হয়েছে। মির্জা আব্বাসের করা একটি রিট আবেদনের প্রাথমিক শুনানি নিয়ে গতকাল বিচারপতি এফ আর এম নাজমুল আহাসান এবং বিচারপতি কে এম কামরুল কাদেরের সমন্বয়ে গঠিত হাই কোর্ট বেঞ্চ এ আদেশ দেয়। একই সঙ্গে নির্ধারিত সময়ের মধ্যে ঢাকা-৯ আসন থেকে মির্জা আব্বাসের মনোনয়নপত্র গ্রহণ না করাকে কেন অবৈধ ঘোষণা করা হবে না, তা জানতে চেয়ে রুল জারি করেছে আদালত। এ ছাড়া মনোনয়নপত্র রিটার্নিং কর্মকর্তার কাছে না পাঠিয়ে প্রধান নির্বাচন কমিশনারের কাছে রেখে দেওয়ার ঘটনা কেন অবৈধ ঘোষণা করা হবে না, রুলে তাও জানতে চেয়েছে আদালত। চার সপ্তাহের মধ্যে নির্বাচন কমিশনের পক্ষে প্রধান নির্বাচন কমিশনার, নির্বাচন কমিশন সচিব, যুগ্ম সচিব (নির্বাচন পরিচালনা-২ অধিশাখা) ও ঢাকা বিভাগীয় কমিশনার এবং একাদশ জাতীয় সংসদ নির্বাচনের রিটার্নিং অফিসারকে এ রুলের জবাব দিতে বলা হয়েছে। আদালতে মির্জা আব্বাসের পক্ষে শুনানি করেন আইনজীবী জয়নুল আবেদীন। সঙ্গে ছিলেন আইনজীবী এহসানুর রহমান। এহসানুর রহমান পরে সাংবাদিকদের বলেন, গত ২৮ নভেম্বর চেষ্টা করেও মনোনয়নপত্র জমা দিতে পারেননি মির্জা আব্বাস। নির্ধারিত সময়ের পর দাখিলের অভিযোগে সেদিন মনোনয়নপত্র জমা নেওয়া হয়নি। ১ ডিসেম্বর মনোনয়নপত্রটি সরাসরি প্রধান নির্বাচন কমিশনারের কাছে জমা দেওয়া হয়। কিন্তু নির্বাচন কমিশন মনোনয়নপত্রটি সংশ্লিষ্ট রিটার্নিং কর্মকর্তার কাছে না পাঠিয়ে রেখে দিয়েছে। এর ফলে প্রার্থী তার মনোনয়নপত্রটির বিষয়ে কিছুই জানতে পারেননি। তাই হাই কোর্টে রিট আবেদনটি করা হয়।"
"দুই এমপি ঐক্যবদ্ধ হওয়ার খবর এখন ‘টক অব দ্য জেলা’। নিজ নির্বাচনী এলাকায়ও পড়েছে ব্যাপক প্রভাব। চলছে নানা আলোচনা। আর জয় পরাজয়ের হিসাব-নিকাশ। আব্বাস সুলতান একাত্ম হওয়ায় পাল্টে যাচ্ছে ভোটের মাঠের দৃশ্যপট। স্থানীয় ঐক্যজোটের নেতা-কর্মীরাও হয়েছেন উজ্জীবিত। বিষয়টি ইতিবাচক হিসেবে দেখছেন স্থানীয় ভোটাররাও। সুলতান মোহাম্মদ মনসুর আর নওয়াব আলী আব্বাস খান রাজনীতিতে দুজন দুই ধারা হলেও ভোটের মাঠে এখন দুজনই একজোট। তাদের দুজনেরই সাবেক এমপি হিসেবে নিজ নির্বাচনী এলাকায় রয়েছে ব্যাপক জনপ্রিয়তা, রয়েছে দৃশ্যমান উন্নয়ন। আসন্ন একাদশ জাতীয় সংসদ নির্বাচনে একজন প্রার্থী হয়েছেন। আর অন্যজন নির্বাচন থেকে দূরে রয়েছেন। তবে তাদের দুজনই ঐক্যজোট হয়ে নির্বাচনী মাঠে নেমেছেন। উদ্দেশ্য ধানের শীষ প্রতীককে বিজয়ী করা। তারা দুজনই বিএনপি না করলেও আছেন জোটে। একজন ছিলেন আওয়ামী লীগের কেন্দ্রীয় কমিটির সাবেক নেতা। বর্তমানে জাতীয় ঐক্যফ্রন্টের শীর্ষ নেতা। আর অন্যজন আছেন বিএনপির নেতৃত্বাধীন ২৩-দলীয় জোটভুক্ত জাতীয় পার্টির (কাজী জাফর) প্রেসিডিয়াম সদস্য হিসেবে। একজন জোটের সিদ্ধান্ত অনুযায়ী নির্বাচনে অংশ নিচ্ছেন ধানের শীষ প্রতীক নিয়ে। আর অন্যজন জোটের সিদ্ধান্ত মেনে ভোটের মাঠে তাঁকে সহযোগিতা করছেন। এখন ভোটের মাঠে একসঙ্গে কাজ করবেন এমন প্রত্যয়ও তাদের। নির্বাচনী সভা-সমাবেশ ও উঠান বৈঠকে স্থানীয় ভোটারদের ধানের শীষে ভোট দিতে উদ্বুদ্ধ করছেন। অ্যাডভোকেট নওয়াব আলী আব্বাস জানান, ২৭ নভেম্বর থেকেই কুলাউড়ায় পৌঁছে প্রকাশ্যেই জাতীয় নেতা সুলতান মনসুরের সঙ্গে নির্বাচনী কাজে সহযোগিতা করতে মাঠে নেমেছেন।"
"‘আসসালামু আলাইকুম। স্যার, আমি সৈয়দ খালেদ মোস্তফা-এমপি প্রার্থী। আমাকে ভোট দিয়েন।’ টাঙ্গাইল শহরের আনাচে-কানাচে এমন কোনো জায়গা নেই যেখানে সৈয়দ খালেদ মোস্তফার চিকা মারার বাকি রয়েছে। দেয়াল লিখন ও নিজের পোস্টার নিজে লাগানোর পাশাপাশি সাধারণ মানুষের কাছে বছরের পর বছর জুড়ে এমপি পদে ভোট প্রার্থনা করে আসছেন সৈয়দ খালেদ মোস্তফা। কয়েকবার স্বতন্ত্র প্রার্থী হিসেবে ভোট প্রার্থনা করলেও এবার তিনি খেলাফত আন্দোলনের দলীয় মনোনয়ন পেয়েছেন। তিনি ইতিমধ্যে খেলাফত আন্দোলনের দলীয় প্রতীক বট গাছের ছবি হাতে নিয়ে প্রত্যেকের কাছে ভোট প্রার্থনা করে বেড়াচ্ছেন।সৈয়দ খালেদ মোস্তফা টাঙ্গাইল-৫ (সদর) আসনে এমপি প্রার্থী হিসেবে নির্বাচনে প্রচারণা চালিয়ে আসছেন। নিজের প্রচারণা তিনি নিজেই করছেন। নিজের হাতে পোস্টার লাগাচ্ছেন, দেয়াল লিখন লিখছেন। প্রত্যন্ত অঞ্চল পর্যন্ত হেঁটে সাধারণ মানুষের কাছে যাচ্ছেন, তাদের সালাম দিয়ে, হ্যান্ডশেক করে ভোট এবং দোয়া প্রার্থনা করছেন। এর আগেও একাধিক জাতীয় সংসদ নির্বাচনে তিনি স্বতন্ত্র প্রার্থিতা ঘোষণা করে মনোনয়নপত্র দাখিল করেন। অবশ্য শেষ পর্যন্ত তার মনোনয়নপত্র বাতিল হয়ে যায়। তিনি এমপি নির্বাচিত না হলেও টাঙ্গাইল সদর উপজেলার মানুষের কাছে তিনি পরিচিত এবং সবাই তাকে ‘এমপি সাহেব’ বলে সম্বোধন করেন। তিনি ভোটার হিসেবে ছোট-বড় সবাইকে সম্মান জানিয়ে ‘স্যার’ বলেন।সৈয়দ খালেদ মোস্তফা বলেন, ‘আমি মানুষকে চাও খাওয়াতে পারি না। তারপরও আমার আচরণে তারা খুব খুশি। আমি ছোট-বড় সবাইকে সালাম দেই, স্যার বলি। তারা আমাকে উৎসাহ দিয়েছেন। অনেকে আমাকে এমপি সাহেব বলেও ডাকেন। আমি নির্বাচন করতে পারলে আশা করি বিজয়ী হব। আর এমপি হিসেবে আমার প্রথম কাজ হবে যমুনার পাড়ে গাইডবাঁধ নির্মাণ, বেকারদের কর্মসংস্থান সৃষ্টি এবং প্রতিটি ইউনিয়নে হাসপাতাল করা।"
"বঙ্গবন্ধুর ভ্রাতুষ্পুত্র ও খুলনা-২ আসনে আওয়ামী লীগ সংসদ সদস্য প্রার্থী শেখ সালাহউদ্দিন জুয়েল বলেছেন, আমি খুলনার সন্তান। খুলনার মাটি মানুষের সঙ্গে আমার সম্পর্ক। এ অঞ্চলের উন্নয়ন ও ভবিষ্যৎ প্রজম্মে র জন্য সবাইকে নিয়ে এক সঙ্গে কাজ করতে চাই। গতকাল তিনি গোপালগঞ্জ জেলা কল্যাণ সমিতি আয়োজিত মতবিনিময় সভায় এসব কথা বলেন। তিনি বলেন, প্রধানমন্ত্রী শেখ হাসিনা দেশের প্রতিটি জেলা-উপজেলায় উন্নয়ন কর্মকান্ড চালিয়ে যাচ্ছেন। এই উন্নয়নের ধারা অব্যাহত রাখতে নৌকাকে বিজয়ী করতে হবে।
শেখ জুয়েল বলেন, স্বাধীনতার পরাজিত শত্রুরা রাষ্ট্রীয় ক্ষমতায় এলে দেশের চলমান সব উন্নয়ন বন্ধ হয়ে যাবে। এ কারণে খুলনায় বসবাসরত গোপালগঞ্জের সবাইকে ভেদাভেদ ভুলে ঘরে ঘরে গিয়ে নৌকার পক্ষে ভোট প্রার্থনা করতে হবে।
সংগঠনের সভাপতি শেখ আবেদ আলী সভাপতিত্ব করেন।"
"লক্ষ্মীপুর-২ (রায়পুর) আসনে মনোনয়নপত্র বৈধ হয়েছে জাতীয় পার্টির চেয়ারম্যান হুসেইন মুহম্মদ এরশাদের উপদেষ্টা বর্তমান সংসদ সদস্য মোহাম্মদ নোমানের। দশম জাতীয় সংসদ নির্বাচনে মহাজোট থেকে প্রার্থী হয়ে বিনা প্রতিদ্বন্দ্বিতায় সংসদ সদস্য নির্বাচিত হন তিনি। মহাজোট থেকে এবারও তিনি মনোনয়ন পেয়েছেন। এ আসনে লাঙ্গল প্রতীক নিয়ে তিনি ভোট করবেন। মোহাম্মদ নোমান বলেন, ‘লক্ষ্মীপুর-রায়পুরের মানুষের সঙ্গে আমার আত্মার সম্পর্ক। বিগত পাঁচ বছরে দলীয় নেতা-কর্মীদের নিয়ে আওয়ামী লীগ নেতা-কর্মীদের সঙ্গে সমন্বয় করে লক্ষ্মীপুর-২ আসনে ব্যাপক উন্নয়ন করেছি।’"
"একাদশ জাতীয় সংসদ নির্বাচন কেন্দ্র করে নোয়াখালী-৪ আসনে আওয়ামী লীগের এমপি প্রার্থী জেলা আওয়ামী লীগ সাধারণ সম্পাদক একরামুল করিম চৌধুরীর সঙ্গে সদর, সুবর্ণচর উপজেলার সব ইউপি চেয়ারম্যান ও নোয়াখালী পৌর মেয়র শহিদ উল্যাহ খান সোহেলের মতবিনিময় সভা অনুষ্ঠিত হয়েছে। গতকাল দুপুরে জেলা আওয়ামী লীগ কার্যালয়ে এ সভা অনুষ্ঠিত হয়। দলীয় চেয়ারম্যানদের ৩০ ডিসেম্বর নির্বাচন উপলক্ষে দিকনির্দেশনা ও এলাকায় নৌকার পক্ষে ঐক্যবদ্ধভাবে কাজ করার আহ্বান জানান তিনি। এ সময় জেলা আওয়ামী লীগের সহসভাপতি মিয়া মো. শাহজাহান, নোয়াখালী পৌর মেয়র ও শহর আওয়ামী লীগের সাধারণ সম্পাদক শহিদ উল্যাহ খান সোহেল, সুধারাম থানা আওয়ামী লীগ সভাপতি উপজেলা চেয়ারম্যান অ্যাডভোকেট শিহাব উদ্দিন শাহীন, শহর আওয়ামী লীগ সভাপতি আবদুল ওয়াদুদ পিন্টু, জেলা আওয়ামী লীগের সদস্য মাহমুদুর রহমান জাবেদ, সুবর্ণচর উপজেলা আওয়ামী লীগ সভাপতি অ্যাডভোকেট ওমর ফারুক, সাধারণ সম্পাদক মো. হানিফ চেয়ারম্যানসহ চেয়ারম্যানরা উপস্থিত ছিলেন।"
ঝিনাইদহ-৩ আসনে বিএনপির তিন প্রার্থী ও  জামায়াতের এক প্রার্থীকে মনোনয়নের চিঠি দেওয়া হয়েছিল। জেলা রিটার্নিং কর্মকর্তা এই ৪ প্রার্থীর মনোনয়ন বৈধ ঘোষণা করেছেন। কিন্তু এ আসনে জোটগতভাবে নির্বাচন হলে কাকে চূড়ান্ত মনোনয়ন দেওয়া হবে তা এখনো নিশ্চিত নয়। এ আসনে সরব আছেন উপজেলা বিএনপির যুগ্ম সাধারণ সম্পাদক ও সাবেক এমপি শহিদুল ইসলাম মাস্টারের ছেলে মেহেদী হাসান রনি। জোটের অন্য তিন প্রার্থী দলীয় মনোনয়ন পেলেও তাদের নির্বাচনী মাঠে দেখা যাচ্ছে না। উপজেলা জামায়াতের আমির প্রফেসর মতিউর রহমান মনোনয়ন দাখিলের পরদিন তার নামে নাশকতা মামলা করা হয়েছে। যে কারণে তিনি নির্বাচনী মাঠ থেকে দূরে রয়েছেন। অন্য দুই প্রার্থী কেন্দ্রীয় বিএনপির তথ্য ও গবেষণাবিষয়ক সহ-সম্পাদক আমিরুজ্জামান খান শিমুল ও কেন্দ্রীয় সংস্কৃতিবিষয়ক সহ-সম্পাদক কণ্ঠশিল্পী মনির খান এখনো কেন্দ্রীয় সিদ্ধান্তের অপেক্ষায়।
"২০১৪ সালের পাঁচ জানুয়ারি নির্বাচনে আওয়ামী লীগের সঙ্গে সমঝোতার ভিত্তিতে জাতীয় পার্টি থেকে বিনা প্রতিদ্বন্দ্বিতায় ময়মনসিংহ-৫ (মুক্তাগাছা) আসনে সংসদ সদস্য হন সালাহ উদ্দিন আহমেদ মুক্তি। গত পাঁচ বছরে এই সংসদ সদস্যের ব্যক্তিগত ও পারিবারিক সম্পদের বিস্তার ঘটেছে ব্যাপক। গত নির্বাচনে তিনি হলফনামায় যে তথ্য দিয়েছেন তার সঙ্গে এবারের হলফনামায় রয়েছে বিস্তর ফারাক। বেড়েছে নিজ ও স্ত্রীর নামে কৃষি জমি, স্বর্ণালঙ্কার ও নগদ টাকার। পরিসর হয়েছে ব্যবসার। দুই সংসদ নির্বাচনের হলফনামা বিশ্লেষণ করলে দেখা যায়, এমপি মুক্তির অস্থাবর সম্পদ বেড়েছে ২২ গুণ আর স্থায়ী সম্পদ বেড়েছে ৪৮ গুণ। অন্যদিকে স্ত্রীর অস্থাবর সম্পদ বেড়ে হয়েছে ৩৬ গুণ এবং স্থায়ী সম্পদ বেড়েছে শতভাগ। দশম সংসদ নির্বাচনের আগে সালাহ উদ্দিন আহমেদ মুক্তি কোনো গাড়ি না হাঁকালেও এবার চড়ছেন ৫৮ লাখ ১০ হাজার টাকার বিলাসবহুল টয়োটা ব্র্যান্ডের একটি ল্যান্ড ক্রুইসার গাড়িতে। এ ছাড়াও রয়েছে ৩৪ লাখ ২০ হাজার টাকার একটি হার্ড জিপ। ২৯ লাখ ৯৬ হাজার টাকা মূল্যের একটি বাসও রয়েছে।"
চাঁপাইনবাবগঞ্জ-২ আসনে প্রার্থিতা নিয়ে আওয়ামী লীগের কোন্দল মিটিয়ে ফেলা হলেও দলীয় প্রার্থিতা নিয়ে বিএনপির মধ্যে চরম অসন্তোষ বিরাজ করছে। বিএনপির একাংশ একমাত্র দলীয় প্রার্থী জেলা বিএনপির সাধারণ সম্পাদক আমিনুল ইসলামকে বাদ দিয়ে কৃষক শ্রমিক জনতা লীগের প্রার্থী নূরল ইসলাম সেন্টু অথবা ফেরদৌস ইসলামকে প্রার্থী ঘোষণা করার জন্য কেন্দ্রের প্রতি দাবি জানিয়েছে।
"বরগুনা-১ (বরগুনা-আমতলী-তালতলী) আসনে বরগুনা ও আমতলী পৌর মেয়র, বরগুনা, তালতলী উপজেলা পরিষদ চেয়ারম্যান, আমতলী উপজেলা পরিষদের ২ ভাইস চেয়ারম্যানসহ তিনটি উপজেলার ২১ জন ইউপি চেয়ারম্যান আওয়ামী লীগ মনোনীত প্রার্থী অ্যাডভোকেট ধীরেন্দ্র দেবনাথ শম্ভুর প্রতি সমর্থন জানিয়েছেন। এসব জনপ্রতিনিধি ইতিমধ্যে নৌকা ও  শম্ভুর পক্ষে গণসংযোগ করে যাচ্ছেন।"
"ইমরুল কায়েস ষষ্ঠ শতকের আরবি ভাষার শ্রেষ্ঠ কবি। আরবি ভাষার সর্বকালের শ্রেষ্ঠ কবিদেরও একজন তিনি। তার পুরো নাম ইমরুল কায়েস বিন হুজর আল কিন্দি। বাবার নাম হুজর ইবনে আল-হারিস এবং মায়ের নাম ফাতিমা বিনতে রাবিয়াহ আল-তাগলিবি। ইমরুল কায়েস আরবের নাজাদ এলাকায় ষষ্ঠ শতকের প্রথম দিকে কিনদাহ রাজ পরিবারে জন্মগ্রহণ করেন। রাজপুত্র হিসেবে প্রথম জীবনে রাজকীয় জীবনযাপন করেন তিনি। কিশোর বয়সে কাব্যচর্চা শুরু করলে ইমরুল কায়েসের বাবা তাকে বাড়ি থেকে বের করে দেন। এর পর থেকে তিনি ভবঘুরে বাউ-ুলে জীবন শুরু করেন। বনে-জঙ্গলে ঘুরে বেড়ানো এবং সারাক্ষণ মদে চুর হয়ে থাকা তার অভ্যাসে পরিণত হয়। ইমরুল কায়েসের এই অস্বাভাবিকতার জন্য চাচাতো বোনের সঙ্গে গভীর প্রেমে জড়িয়ে পড়ার ঘটনা দায়ী ছিল। তার প্রেমিকার নাম ছিল উনাইজা।নাজাদের সুবিখ্যাত কিনদাহ রাজ পরিবারের আদি আবাসস্থল ছিল দক্ষিণ আরব, সেখান থেকে কিনদাহ বংশের লোকেরা উত্তরে অগ্রসর হয়ে চতুর্থ অথবা পঞ্চম শতাব্দীর দিকে নাজাদে বসবাস শুরু করে। সেখানে তারা প্রভাবশালী পরিবার হিসেবে আবির্ভূত হয়। বিভিন্ন গোত্রের ওপর বিস্তার হয় তাদের আধিপত্য। তার আগে ওই এলাকায় আসাদ ও গাতফান বংশের রাজত্ব ছিল। পঞ্চম শতাব্দীর দিকে কিনদাহ পরিবার ইয়েমেনের রাজাকে নাজাদের জন্য একজন রাজা ঠিক করে দেওয়ার আবেদন জানায়। ইয়েমেনের রাজা ওই আহ্বানে সাড়া দিয়ে হুজর আকিল আল-মুরারকে প্রথম কিনদাহ রাজা হিসেবে স্বীকৃতি দেন। হুজর আকিল আল মুরার রাজা হওয়ার পর এলাকার বেশির ভাগ গোত্র তার প্রতি আনুগত্য প্রকাশ করে। ফলে তিনি তার ক্ষমতা সুসংহত করতে সক্ষম হন। হুজর আকিল আল-মুরারের পুত্র আমর বাবার মৃত্যুর পর দ্বিতীয় রাজা হন। তার পুত্র আল-হারিস ছিলেন কিনদাহ রাজাদের মধ্যে সর্বশ্রেষ্ঠ। তিনি তৃ-তীয় রাজা হিসেবে সিংহাসনে অধিষ্ঠিত হন। আল-হারিসের পুত্র হুজর। যিনি ছিলেন কবি ইমরুল কায়েসের বাবা।ইমরুল কায়েসের জন্ম নিয়ে ইতিহাসবিদের মধ্যে মতানৈক্য রয়েছে। ধারণা করা হয় তিনি ৫০১ খ্রিস্টাব্দে জন্মগ্রহণ করেন। তিনি কিনদাহ বংশের রাজা হুজরের কনিষ্ঠ সন্তান। শৈশবে কবিতা লেখা শুরু করেন ইমরুল। কিন্তু তার বাবা পুত্রের কবি হওয়া ভালো চোখে দেখেননি। কারণ রাজার সন্তানের কবি হওয়া মানায় না, এমনটি ভাবতেন তিনি।বাবার অস্তুষ্টির কারণ হয়ে দাঁড়ায় তার অতিরিক্ত মদ্যপান ও নারী লিপ্সার মনোভাব। ইমরুল কায়েস তার চাচাতো বোন উনাইজাকে ভালোবাসতেন এবং তাকে বিয়ে করতে চেয়েছিলেন। সে চেষ্টা ব্যর্থ হলে গোপন সম্পর্ক রাখতে চেয়েছিলেন তিনি। পরিবারের জন্য লজ্জাজনক হওয়ায় ইমরুল কায়েসের বাবা তাকে তাজ্যপুত্র করেন। মনে করা হয় পিতার স্ত্রী ও দাসীদের নিয়ে বাজে কবিতা লেখার জন্য ক্ষুব্ধ রাজা রাজপুত্র ইমরুলকে বর্জন করেন।প্রতিপক্ষের সঙ্গে যুদ্ধে রাজা হুজর নিহত হন। এ যুদ্ধে ইমরুল কায়েস তার বাবার সেনাবাহিনীর পক্ষে যুদ্ধ করেছেন, এমন কথা বলেছেন তার জীবনীকারদের কেউ কেউ। তবে এ বিষয়ে ভিন্নমতও রয়েছে। ইবনে আল-কালবির মতে, ইমরুলের বাবা যখন মারা যান তখন তিনি নির্বাসনে ছিলেন। পিতার মৃত্যুসংবাদ যখন তার কাছে পৌঁছায় তখন তিনি বন্ধুদের সঙ্গে ফুর্তি করছিলেন। মৃত্যু সংবাদ শোনার পর ইমরুল কায়েস  বলেন, ‘আল্লাহ আমার বাবার প্রতি দয়াবান হোন। যখন আমি ছোট ছিলাম তখন আমার বাবা আমাকে বিপথে ঠেলে দিয়েছেন। এখন আমি পূর্ণবয়স্ক আর তার মৃত্যুতে শোকাহত। আজ কোনো সতর্কতা থাকবে না এবং কাল থাকবে না কোনো উন্মত্ততা।’ইমরুল কায়েসের প্রতি তার বাবা বিরূপ মনোভাব পোষণ করলেও ভাইদের মধ্যে তিনিই বাবার হত্যার প্রতিশোধ নেওয়ার জন্য বদ্ধপরিকর হয়ে ওঠেন। রাজা হুজরের হত্যার ঋণ শোধে হত্যার সঙ্গে জড়িত আসাদ গোত্র তার কাছে একজন প্রতিনিধি প্রেরণ করে এবং তিনটি প্রস্তাব দেয়। বলা হয় ইমরুল কায়েস তার পিতা হত্যার বদলে তাদের কোনো উচ্চপদস্থ ব্যক্তিকে হত্যা করবেন অথবা তিনি সহস্র ভেড়া ও উটের সমপরিমাণ অর্থমূল্য গ্রহণ করবেন অথবা তিনি তাদের সঙ্গে যুদ্ধে লিপ্ত হবেন। সে ক্ষেত্রে তাদের প্রস্তুতির জন্য এক মাস সময় দিতে হবে। ইমরুল কায়েস তৃতীয় উপায় পছন্দ করলেন। বকর ও তাগলিব গোত্র তাকে সমর্থন জানাল এবং আসাদ গোত্রের বিরুদ্ধে যুদ্ধে অসংখ্য লোককে হত্যা করা হয়। বকর ও তাগলিব গোত্র যখন বুঝল, হত্যার প্রতিশোধ নেওয়ার জন্য যথেষ্ট লোককে হত্যা করা হয়েছে তখন তারা কিনদাহ বংশের প্রতি তাদের সমর্থন তুলে নিল।ইমরুল কায়েস আরবি ভাষায় লেখা বিখ্যাত কাব্য সংকলন মুআল্লাকার অন্যতম সেরা লেখক। এই প্রতিভাবান কবি ৫৪০ খ্রিস্টাব্দে মৃত্যুবরণ করেন।"
"৩ নম্বর প্রশ্ন :কাঠামোবদ্ধ প্রশ্নোত্তর প্রিয় পরীক্ষার্থী, প্রাথমিক বিজ্ঞান বিষয়ের ৩ নম্বরে থাকবে কাঠামো বদ্ধ প্রশ্ন। আজ কয়েকটি কাঠামোবদ্ধ প্রশ্নোত্তর দেওয়া হল—প্রশ্ন: উদ্ভিদ কীভাবে খাদ্য তৈরি করে? বীজের বিস্তরণ বলতে কী বোঝ? পরিবেশের ভারসাম্য রক্ষায় তোমার এলাকায় উদ্ভিদ সংরক্ষণের তিনটি উপায় লেখ।উত্তর: উদ্ভিদ সূর্যের আলো, পানি ও বায়ু থেকে কার্বন ডাই-অক্সাইড ব্যবহার করে নিজের খাদ্য নিজেই তৈরি করে।মাতৃউদ্ভিদ থেকে বিভিন্ন স্থানে বীজে ছড়িয়ে পড়াই হলো বীজের বিস্তরণ।পরিবেশের ভারসাম্য রক্ষায় আমার এলাকায় উদ্ভিদ সংরক্ষণের তিনটি উপায় হল—১. অকারণে গাছপালা না কাটা।২. ইট পোড়ানোর ক্ষেত্রে গাছপালার কাঠের পরিবর্তে অন্য জ্বালানি ব্যবহার করা।৩. এলাকার সবাইকে বেশি বেশি বৃক্ষরোপণে উৎসাহিত করা।প্রশ্ন: মানুষ বেঁচে থাকার জন্য কীসের ওপর নির্ভরশীল? এই নির্ভরশীলতা সম্পর্কে চারটি বাক্য লেখ।উত্তর: অন্যান্য প্রাণির মতো মানুষও বেঁচে থাকার জন্য জড় বস্তুর ওপর নির্ভরশীল।নিচে এই নির্ভরশীলতা সম্পর্কে চারটি বাক্যে লেখা হল:১. মানুষ শ্বাস গ্রহণের জন্য বায়ু থেকে অক্সিজেন গ্রহণ করে।২. মানুষকে বেঁচে থাকার জন্য পানি পান করতে হয়।৩. মানুষের বেঁচে থাকার জন্য পুষ্টি ও খাবার প্রয়োজন।৪. জীবনযাপনের জন্য মানুষের বাসস্থান, আসবাবপত্র, পোশাক, যন্ত্রপাতি ইত্যাদির প্রয়োজন হয়।প্রশ্ন: পরিবেশ সংরক্ষণের একটি উপায় লেখ। উদ্ভিদের বেঁচে থাকার জন্য কেন মাটি, বায়ু ও পানি প্রয়োজন তা চারটি বাক্যে লেখ।উত্তর: পরিবেশ সংরক্ষণের একটি উপায় হচ্ছে বেশি করে গাছ লাগানো।উদ্ভিদের বেঁচে থাকার জন্য মাটি, বায়ু ও পানির প্রয়োজনীয়তা নিচে চারটি বাক্যে লেখা হল :১. উদ্ভিদ মাটিতে জন্মে ও মাটি থেকে পুষ্টি উপাদান সংগ্রহ করে।২. উদ্ভিদ পানির সাহায্য ছাড়া খাদ্য তৈরি করতে পারে না।৩. উদ্ভিদ খাদ্য তৈরি করতে বায়ুর কার্বন ডাই-অক্সাইড ব্যবহার করে।৪. উদ্ভিদ তার শ্বসনকাজে বায়ুর অক্সিজেন ব্যবহার করে।প্রশ্ন: উদ্ভিদ দেহের কত ভাগ পানি? উদ্ভিদ ও প্রাণির বেঁচে থাকার জন্য পানির দুটি করে প্রয়োজনীয়তা লেখ।উত্তর: উদ্ভিদ দেহের প্রায় ৯০ ভাগ পানি।জীব অর্থাৎ উদ্ভিদ ও প্রাণির বেঁচে থাকার জন্য পানি অত্যন্ত প্রয়োজনীয়।উদ্ভিদের জন্য পানির প্রয়োজনীয়তা নিচে উল্লেখ করা হল :১. উদ্ভিদ খাদ্য তৈরিতে পানি ব্যবহার করে।২. পানির মাধ্যমে উদ্ভিদ মাটি থেকে পুষ্টি উপাদান শোষণ করে।প্রাণীর জন্য পানির প্রয়োজনীয়তা :১. পানি দেহের বিভিন্ন অংশে পুষ্টি উপাদান পরিবহনে সাহায্য করে।২. দেহের তাপমাত্রাকে স্বাভাবিক রাখতে সাহায্য করে।প্রশ্ন: পরিবেশ সংরক্ষণের অন্যতম প্রধান উপায় কী? প্রাকৃতিক সম্পদ সংরক্ষণে আমরা কীভাবে ভূমিকা রাখতে পারি তা চারটি বাক্যে লেখ।উত্তর: পরিবেশ সংরক্ষণের অন্যতম প্রধান উপায় হচ্ছে জনসচেতনতা বৃদ্ধি করা। প্রাকৃতিক সম্পদ সংরক্ষণে আমাদের ভূমিকা চারটি বাক্যে লেখা হল :১. কাজ শেষে বাতি নিভিয়ে রেখে আমরা বিদ্যুৎ অপচয় রোধ করতে পারি।২. যখন-তখন গাড়িতে চড়ার পরিবর্তে যতটা সম্ভব হেঁটে বা সাইকেল ব্যবহার করে আমরা প্রাকৃতিক সম্পদ সংরক্ষণ করতে পারি।৩. প্রাকৃতিক সম্পদের ব্যবহার কমিয়ে, পুনর্ব্যবহার করে ও রিসাইকেল করেও আমরা প্রাকৃতিক সম্পদ সংরক্ষণ করতে পারি।৪. পানির অপচয় রোধে কাজ শেষে পানির কল বন্ধ রেখে আমরা প্রাকৃতিক সম্পদ সংরক্ষণ করতে পারি।প্রশ্ন : পানিচক্র বলতে কী বোঝ? চারটি বাক্যে পানিচক্র ব্যাখ্যা কর।উত্তর: যে প্রাক্রিয়ায় পানি বিভিন্ন অবস্থায় পরিবর্তিত হয়ে ভূপৃষ্ঠ ও বায়ুমণ্ডলের সর্বত্র ছড়িয়ে পড়ে তা-ই পানিচক্র।সাগর ও নদীর পানি বাষ্পীভূত হয়ে জলীয় বাষ্পে পরিণত হয়। বাষ্পীভুত পানি ওপরে উঠে ঠাণ্ডা ও ঘনীভূত হয়ে পানির বিন্দুতে পরিণত হয়। ক্ষুদ্র ক্ষুদ্র পানির বিন্দু একত্র হয়ে মেঘের সৃষ্টি করে। এই মেঘের পানিকণা বড় হয়ে বৃষ্টিপাত হিসেবে আবার ভূপৃষ্ঠে ফিরে আসে।প্রশ্ন: পরিবেশ সংরক্ষণ কী? পরিবেশ সংরক্ষণের চারটি উপায় লেখ।উত্তর: প্রাকৃতিক সম্পদের সুরক্ষা এবং যথাযথ ব্যবহারই হচ্ছে পরিবেশ সংরক্ষণ।পরিবেশ সংরক্ষণের চারটি উপায় হলো:১. জনসংখ্যা নিয়ন্ত্রণে কার্যকর পদক্ষেপ নিতে হবে।২. নির্বিচারে গাছপালা কাটা বন্ধ করতে হবে।৩. নদী-নালা ভরাট বন্ধ করতে হবে।৪. অপরিকল্পিতভাবে বাড়িঘর, কলকারখানা তৈরি করা থেকে বিরত থাকতে হবে।"
"চাঁপাইনবাবগঞ্জ-২ আসনে মনোনয়নপত্র বাতিল ঘোষণার পর নৌকা মার্কার পক্ষে কাজ করার জন্য দলীয় অনুসারীদের বললেন আওয়ামী লীগের বিদ্রোহী প্রার্থী সংসদ সদস্য মুহা. গোলাম মোস্তফা বিশ্বাস। আওয়ামী লীগ দলের প্রার্থী হিসেবে সাবেক সংসদ সদস্য ও জেলা আওয়ামী লীগের সিনিয়র সহসভাপতি মুহা. জিয়াউর রহমানের নাম ঘোষণা করলে ক্ষুব্ধ হন মনোনয়নবঞ্চিত মুহা. গোলাম মোস্তফা বিশ্বাস। এ পরিপ্রেক্ষিতে ২৮ নভেম্বর মনোনয়নপত্র দাখিল করেন তিনি। রবিবার বাছাইয়ে তার মনোনয়নপত্র বাতিল ঘোষণা করা হয় বিকাল সাড়ে ৪টার দিকে। এর আগে মনোনয়ন বাছাইকালে তিনি দলীয় চিঠি দেখাবেন বলে জানালে তাকে বিকাল সাড়ে ৪টা পর্যন্ত সময় দেওয়া হয়। কিন্তু নির্ধারিত সময়ে তিনি দলীয় চিঠি দেখাতে ব্যর্থ হলে জেলা রিটার্নিং অফিসার ও জেলা প্রশাসক এ জেড এম নূরুল হক তার প্রার্থিতা বাতিল বলে ঘোষণা করেন।এদিকে মনোনয়নপত্র বাতিল ঘোষণার পর বিকাল ৫টার দিকে রহনপুরে এক সমাবেশে মুহা, গোলাম মোস্তফা বিশ্বাস তার অনুসারীদের নৌকা প্রতীকের পক্ষে কাজ করার জন্য অনুরোধ করেন এবং তিনিও নির্বাচনী প্রচারণায় অংশ নেবেন বলে ঘোষণা দেন।"
"একাদশ সংসদ নির্বাচনে খুলনার ছয়টি আসনে আওয়ামী লীগ প্রার্থীর পক্ষে ঐক্যবদ্ধ সমর্থন জানিয়েছে ১৪ দল। একই সঙ্গে খুলনায় আওয়ামী লীগ প্রার্থীর সমর্থনে শরিক দলের প্রার্থীদের মনোনয়নপত্র প্রত্যাহারের সিদ্ধান্ত হয়েছে।অপরদিকে খুলনা-৫ ও ৬ আসনে জামায়াতের প্রার্থী নিয়ে অসন্তোষ রয়েছে বিএনপিতে। এরই মধ্যে কয়রা ও ডুমুরিয়া উপজেলা বিএনপির পক্ষ থেকে নির্বাচনে জামায়াতের বদলে বিএনপির প্রার্থী মনোনয়নের দাবি জানানো হয়েছে। জানা যায়, সংসদ নির্বাচনে প্রার্থী মনোনয়ন নিয়ে গতকাল খুলনার এক অভিজাত হোটেলে ১৪ দলের বৈঠক অনুষ্ঠিত হয়। এতে আওয়ামী লীগ, ওয়ার্কার্স পার্টি, জাতীয় সমাজতান্ত্রিক দল (জাসদ), জাতীয় পার্টি (জেপি), বাংলাদেশ জাতীয় পার্টি, ন্যাপ (মোজাফফর), জাকের পার্টি ও সাম্যবাদী দলের নেতৃবৃন্দ উপস্থিত ছিলেন। খুলনায় ১৪ দলের সমন্বয়ক ও মহানগর আওয়ামী লীগ সম্পাদক মিজানুর রহমান এমপি বলেন, বৈঠকে ১৪ দলের পক্ষ থেকে আওয়ামী লীগ প্রার্থীদের আনুষ্ঠানিক সমর্থন জানানো হয়েছে।জাসদ, খুলনার সভাপতি খালিদ হোসেন বলেন, নির্বাচনে আওয়ামী লীগ প্রার্থীর পক্ষে ১৪ দল সর্বোচ্চ শক্তি নিয়ে মাঠে থাকবে। জাতীয় পার্টি (জেপি)’র কেন্দ্রীয় নেতা শরীফ শফিকুল হামিদ চন্দন বলেন, যেহেতু আওয়ামী লীগ প্রার্থীর পক্ষে ১৪ দলের সমর্থন জানানো হয়েছে। এ কারণে খুলনায় অন্য শরিক দলের প্রার্থীরা তাদের মনোনয়নপত্র প্রত্যাহার করবেন।এদিকে খুলনা-৫ ও ৬ আসনে জামায়াতের প্রার্থী পরিবর্তনের দাবি জানিয়েছে কয়রা ও ডুমুরিয়া উপজেলা বিএনপি। এই দুই আসনে বিএনপির ব্যানারে মনোনয়নপত্র জমা দিয়েছেন জামায়াতের নায়েবে আমির মিয়া গোলাম পরওয়ার ও মহানগর জামায়াতের আমির আবুল কালাম আজাদ। পাশাপাশি বিএনপির প্রার্থীরাও সেখানে মনোনয়নপত্র দাখিল করেছেন। ডুমুরিয়া উপজেলা বিএনপির বৈঠকে খুলনা-৫ আসনে জামায়াতের বদলে বিএনপির সাবেক এমপি গাজী আবদুল হক অথবা জাতীয় নির্বাহী কমিটির সদস্য ড. মামুন রহমানকে চূড়ান্ত মনোনয়ন দেওয়ার দাবি জানানো হয়।"
"৩০ ডিসেম্বর একাদশ জাতীয় সংসদ নির্বাচনে নড়াইল-২ আসনের নির্বাচন হবে নড়াইলবাসীর জন্য শ্রেষ্ঠ নির্বাচন। গতকাল নড়াইল জেলা ক্রীড়া সংস্থার আয়োজনে বীরশ্রেষ্ঠ নূর মোহাম্মদ স্টেডিয়ামে দলমত নির্বিশেষে সবাই একযোগে নড়াইল-২ আসনে বাংলাদেশ ক্রিকেট দলের অধিনায়ক মাশরাফি বিন মর্তুজার পক্ষে কাজ করার লক্ষ্যে আলোচনা সভায় এসব কথা বলেন। নড়াইল-২ আসনে আওয়ামী লীগের মনোনয়ন দেওয়ায় জননেত্রী শেখ হাসিনাকে অভিনন্দন জানান সর্বস্তরের মানুষ। বক্তারা আরও বলেন, মাশরাফি নড়াইল উন্নয়নের কাণ্ডারি, আগামী দিনগুলোয় নড়াইল হবে উন্নয়নের মডেল। উপস্থিত তরুণ প্রজন্মের বক্তারা বলেন, ‘আমরা ভাগ্যবান, মাশরাফি ভাইয়ের নির্বাচন করতে পারছি, মাশরাফি বাংলাদেশের সম্পদ, তাকে নৌকা মার্কায় বিপুল ভোটে জয়লাভ করিয়ে জননেত্রী শেখ হাসিনার সম্মান আমাদের রক্ষা করতে হবে।’ এ সময় উপস্থিত ছিলেন নড়াইল জেলা ক্রীড়া সংস্থার সাধারণ সম্পাদক আশিকুর রহমান মিকু, মহিলা ক্রীড়া সংস্থার সাধারণ সম্পাদক রাবেয়া ইউসুফ, মহিলা নেত্রী রওশন আরা কবির লিলি প্রমুখ।"
"আসন্ন জাতীয় সংসদ নির্বাচনে টাঙ্গাইল -৮ (সখীপুর-বাসাইল) আসনে ঐক্যফ্রন্টের প্রার্থী হিসেবে ব্যারিস্টার কুঁড়ি সিদ্দিকী মনোনয়ন ফরম জমা দেয়ার পর থেকেই চলছিলো আলোচনা সমালোচনার ঝড়। গত কয়েক দিন ধরেই দুই উপজেলার জনগনের মধ্যে রা উঠেছে নির্বাচনী মাঠে চমক দেখাবেন ব্যারিস্টার কুঁড়ি সিদ্দিকী। নারী নেতৃত্বের এই নতুন মুখ কুঁড়ি সিদ্দিকী বয়সে তরুণ, উচ্চ শিক্ষিত, ও ক্লিন ইমেজের হওয়ায় এ আসনের নারী ও নবীণ ভোটাররা তার প্রতি ব্যাপক আকৃষ্ট। রবিবার সন্ধ্যায় সখীপুরে তার বাস ভবনে উপস্থিত দলীয় কর্মী সমর্থকদের অভিনন্দন জানিয়ে কুঁড়ি সিদ্দিকী বলেন, আমি শুধু আপনাদের সহযোগিতা চাই। বঙ্গবীর কাদের সিদ্দিকী বীরউত্তমের মনোনয়ন পত্র বাতিল হওয়ার কারনে সাধারণ ভোটারদের মধ্যে একধরনের আবেগ ও দরদ কাজ করছে কুঁড়ি সিদ্দিকীর জন্য। এ আসনে নির্বাচন করছেন আওয়ামী লীগের মনোনীত প্রার্থী টাঙ্গাইল জেলা আওয়ামী লীগের সাধারণ সম্পাদক এ্যাডভোকেট জোয়াহেরুল ইসলাম ও ন্যাশনাল পিপলস পার্টির শফি সরকার ।মোজাম্মেল হক সজলসখীপুর (টাঙ্গাইল ) প্রতিনিধি০৩.১২.১৮"
স্বাধীনতা কাপে গতবারের রানার্সআপ চট্টগ্রাম আবাহনী গ্রুপ পর্বে নিজেদের প্রথম ম্যাচেই দারুণ জয় পেয়েছে। গতকাল বঙ্গবন্ধু জাতীয় স্টেডিয়ামে বি গ্রুপের খেলায় বন্দর নগরী চট্টগ্রামের দলটি ৩-০ গোলে হারিয়েছে নোফেল স্পোর্টিং ক্লাবকে। কোয়ার্টার ফাইনাল নিশ্চিত করার জন্য চট্টগ্রাম আবাহনীকে অন্তত আরও একটা ম্যাচ জিততে হবে। বি গ্রুপের অপর ম্যাচে গতকাল গোলশূন্য ড্র করেছে মোহামেডান ও রহমতগঞ্জ।স্বাধীনতা কাপে টানা দুবারের ফাইনালিস্ট চট্টগ্রাম আবাহনী। ২০১৬ সালে তারা ফাইনালে আবাহনী লিমিটেডকে ২-০ গোলে হারিয়েছিল। তবে গতবার আরামবাগ ক্রীড়া সংঘের কাছে একই ব্যবধানে হেরে গিয়েছিল। গতকাল খেলতে নেমে শুরু থেকেই দুরন্ত খেলতে থাকে চট্টগ্রাম আবাহনী। ম্যাচের ১৯তম মিনিটেই এগিয়ে যায় তারা। বাইসাইকেল কিকে দুর্দান্ত এক গোল করেন মামাদো বাহ। নাইজেরিয়ান ফরোয়ার্ড মাগালান আওয়ালার লম্বা পাসের বল ডিফেন্স করতে গিয়ে হেড করেন নোফেলের ডিফেন্ডার। তবে দুর্দান্ত বাইসাইকেল কিকে গোল করেন মামাদো। প্রথমার্ধে আর কোনো গোল হয়নি। তবে দ্বিতীয়ার্ধে খেলতে নেমেও দুরন্ত খেলতে থাকে চট্টগ্রাম আবাহনী। ৫৪তম মিনিটে আনিসুর রহমানের কর্নার কিক থেকে বল পেয়ে হেডে গোল করেন নাইজেরিয়ান ফরোয়ার্ড মুফতা লাওয়াল। ৬১তম মিনিটে নাইজেরিয়ান ফরোয়ার্ড মাগালান আওয়ালার ব্যাক পাসে বল পেয়ে নিজের দ্বিতীয় এবং দলের তৃতীয় গোল করেন মামাদো বাহ। গতকাল বঙ্গবন্ধু জাতীয় স্টেডিয়ামে দিনের দ্বিতীয় খেলায় মোহামেডান এবং রহমতগঞ্জ কোনো গোলই করতে পারেনি। একের পর এক সুযোগ হারিয়ে দুই দলই ম্যাচের শেষ পর্যন্ত গোলশূন্য থাকে। অবশ্য মোহামেডান-রহমতগঞ্জ ম্যাচ গোলশূন্য ড্রতে শেষ হওয়ায় সুবিধা হলো চট্টগ্রাম আবাহনীর। পরের ম্যাচে রহমতগঞ্জের সঙ্গে ড্র করলেই কোয়ার্টার ফাইনাল নিশ্চিত হয়ে যাবে বন্দর নগরী চট্টগ্রামের দলটির।
"নির্বাচনের সময় নির্বাচন কমিশনের ভূমিকা নির্বাচন কমিশনের মতোই হতে হবে মন্তব্য করেছেন স্থানীয় সরকার বিশেষজ্ঞ ড. তোফায়েল আহমেদ। তিনি বলেন, আদৌ নির্বাচন কমিশনের ভূমিকা কেমন, এটা আমরা বহু বছর দেখি না। এ জন্যই মূলত আমরা নির্বাচন কমিশনের ভূমিকা নিয়ে প্রশ্ন করি। নির্বাচনকালীন নির্বাচন কমিশনকে বাস্তবেই সব কিছুর পূর্ণ নিয়ন্ত্রণ নিতে হবে বলেও মন্তব্য করেন তিনি। গতকাল বাংলাদেশ প্রতিদিনকে দেওয়া সাক্ষাৎকারে এসব কথা বলেন এ বিশেষজ্ঞ।তিনি বলেন, একাদশ জাতীয় সংসদ নির্বাচনের পরিবেশ এখনো ঠিক বোঝা যাচ্ছে না। নির্বাচনী পরিবেশ মূলত বোঝা যাবে প্রার্থী চূড়ান্ত হওয়ার পর। নির্বাচন কমিশন সব কিছুর ওপর তাদের নিয়ন্ত্রণ নিয়েছে বলে মনে হচ্ছে না। তিনি বলেন, এখনো পুলিশ পুলিশের মতো আছে। প্রশাসনও নিজস্বভাবে চলছে। তবে পোস্টার-ব্যানার সরানোর বিষয়ে নির্বাচন কমিশন যে নির্দেশনা দিয়েছিল, মোটামুটি তার বাস্তবায়ন কিছুটা ইতিবাচক বলে মনে হয়েছে। নির্বাচন কমিশনের ভূমিকার বিষয়ে তোফায়েল আহমেদ বলেন, নির্বাচনকালীন আদালত ছাড়া বাকি সব কিছুর নিয়ন্ত্রণ নির্বাচন কমিশনকেই নিতে হবে। তাদের আচরণে যেন পক্ষপাত না থাকে তাও খেয়াল রাখতে হবে। কেউ অভিযোগ করলে কমিশন যদি বলে আমরা তো অভিযোগ পাইনি, পত্রিকায় একটা অভিযোগ এলো, কমিশন বলল আমাদের কাছে তো কেউ অভিযোগ করেনি— এসব কথা পরিহার করতে হবে। যখনই কোনো না কোনো মাধ্যমে খবর পাবে কোথাও আচরণবিধি ভঙ্গ হচ্ছে, অনিয়ম হচ্ছে সেখানেই কমিশনকে ঝাঁপিয়ে পড়তে হবে। ব্যবস্থা নিতে হবে।তিনি আরও বলেন, বিরোধী দল বা বিভিন্ন প্রার্থীর পক্ষ থেকে অভিযোগ আসবে মন্ত্রী-এমপিরা সরকারি সুযোগ-সুবিধা নিচ্ছেন, সরকারি কর্মচারীরা মন্ত্রী-এমপিদের পক্ষে কাজ করছেন— এসব নির্বাচন কমিশনকে বন্ধ করতে হবে। কোনো এমপি-মন্ত্রী যদি সরকারি যানবাহন বা সরকারি কর্মকর্তা-কর্মচারীদের ব্যবহার করেন সঙ্গে সঙ্গে এ বিষয়ে কমিশনকেই ব্যবস্থা নিতে হবে। এ ধরনের দু-একটা পদক্ষেপ নিতে পারলেই নির্বাচন কমিশনের ভূমিকা বোঝা যেত। তারা এ ধরনের কোনো পদক্ষেপ এখনো নিতে পারেনি। নির্বাচন কমিশনের কার্যক্রম সম্পর্কে ড. তোফায়েল আরও বলেন, প্রার্থীদের ব্যয় মনিটরিং কীভাবে হবে, এটাও ঠিক করতে হবে নির্বাচন কমিশনকেই। যদিও এখনো ব্যয় মনিটরিংয়ের কোনো রূপরেখা তারা করতে পারেনি। ভোটের মাঠে সব প্রার্থীর জন্য সমান সুযোগও নিশ্চিত করতে হবে। এবার সরকারি পদ-পদবি, সুযোগ-সুবিধা নিয়ে কিছু প্রার্থী থাকবেন, আবার কিছু প্রার্থীর এমন সুযোগ-সুবিধা থাকবে না। তাই সবার জন্য সমান সুযোগ অবশ্যই কমিশনারকে নিশ্চিত করতে হবে। যেসব কর্মকর্তা নির্বাচনে দায়িত্ব পালন করবেন তাদের নিরাপত্তা নিশ্চিতেও জোর দেন এ বিশেষজ্ঞ। তিনি বলেন, নির্বাচন কমিশনের কর্মপরিকল্পনা সবাইকে জানানো উচিত। কমিশন চাইলে এখন থেকে প্রতিদিনই প্রচার মাধ্যমে কিছু না কিছু বিজ্ঞপ্তি প্রকাশ করতে পারে। কমিশনের দৈনিক কার্যক্রম নিয়ে প্রেস ব্রিফিং করতে পারে। আমরা কথা বলব আর নির্বাচন কমিশন চুপ থাকবে, এভাবে নির্বাচন সুষ্ঠু করা যায় না। মাঠ প্রশাসন ও পুলিশের ভূমিকা প্রসঙ্গে তোফায়েল আহমেদ বলেন, প্রশাসনে যারা আছে, তাদের নীতি কী? তারা প্রজাতন্ত্রের কর্মচারী। তারা আইন মেনে চলবেন, এটাই স্বাভাবিক। কোনো উচ্চপদস্থ কর্মকর্তা ছাড়া কোনো দলের হয়ে তারা কাজ করতে পারবেন না। নির্বাচন কমিশন এখন তাদের পর্যবেক্ষণ করবে। নির্বাচন কমিশন যদি দেখে কোনো পুলিশ অফিসার বা প্রশাসনের কোনো কর্মকর্তা কোনো প্রার্থীর হয়ে কাজ করছেন, তাহলে সঙ্গে সঙ্গে ওই কর্মকর্তার বিরুদ্ধে ব্যবস্থা নিতে হবে। অন্য সময় যাই করে থাকুক না কেন, নির্বাচনের সময় প্রশাসনকে থাকতে হবে সম্পূর্ণ নিরপেক্ষ।নির্বাচনে ভোটারদের দায়িত্ব সম্পর্কে এ বিশেষজ্ঞ বলেন, সবাই সব সময় বলেন উৎসবমুখর পরিবেশ, আমার কাছে এ উৎসবমুখর পরিবেশ নিয়ে আপত্তি রয়েছে। আমি মনে করি নির্বাচন কোনো উৎসব নয়। নির্বাচন হচ্ছে একটি দায়িত্ব এবং দায়িত্ব গ্রহণের প্রস্তুতির সময়। মানুষের গণতান্ত্রিক অধিকার চর্চার একটি উত্তম সময়। এটাকে উৎসবমুখর বলে দায়িত্বকে উৎসবের মাধ্যমে ভাসিয়ে নিয়ে যাওয়া ঠিক হবে না।তিনি আরও বলেন, নির্বাচনে ভোটারের কাজই হবে, প্রতিটি দলের কর্মসূচিগুলো পর্যবেক্ষণ করা। প্রার্থীর পক্ষে যেসব প্রতিশ্রুতি দেওয়া হচ্ছে সে বিষয়গুলো মূল্যায়ন করা। সব কিছু বিবেচনা করে ভোট কেন্দ্রে গিয়ে সঠিক প্রার্থীকে ভোটটা দেবেন। নিজ দায়িত্বেই ভোটারকে কেন্দ্রে যেতে হবে। প্রার্থীদের ইশতেহার সম্পর্কে নিজ উদ্যোগেই জানতে হবে ভোটারকে। কোনো গুজবে কান না দিয়ে ভালো-মন্দ বিচার-বিশ্লেষণ করে নিজ দায়িত্বে ভোট দেওয়াই ভোটারের অন্যতম কাজ বলে মনে করেন তিনি।"
"টেস্ট ক্রিকেটে সর্বকালের সেরা পেসারদের উপরের দিকেই থাকবে কোর্টনি ওয়ালশ। ক্যারিবীয় ক্রিকেট কিংবদন্তি এখন বাংলাদেশের বোলিং কোচ। ওয়ালশ এক সময় অধিনায়ক ছিলেন ওয়েস্ট ইন্ডিজের। বহু জয়ের নেতৃত্ব দিয়েছেন। এবার স্বচক্ষে দেখেছেন প্রিয় দলের হার। দেখেছেন সাকিব আল হাসান, মেহেদী হাসান মিরাজ, তাইজুল ইসলাম ও নাঈম হাসানের ঘূর্ণির মায়াজালে স্বদেশিদের নাকাল হতে। দুই টেস্টে ক্যারিবীয়দের ৪০ উইকেটের সবগুলোই নিজেরা ভাগ-বাটোয়ারা করে নিয়েছেন। স্পিনারদের এমন সাফল্যকে খাটো না করে প্রশংসায় ভাসিয়েছেন ১৩২ টেস্টে ৫১৯ উইকেট নেওয়া ওয়ালশ। ঘরের মাঠে খেলা। তাই বাংলাদেশের টিম ম্যানেজমেন্ট উইকেট বানিয়েছে চৈত্র মাসের খটমটে জমি। সেই উইকেটে লাটিমের মতো বল ঘুরিয়ে সফরকারী ক্যারিবীয়দের বিপক্ষে চট্টগ্রামে ৬৪ রানে এবং মিরপুরে জিতে নেয় ইনিংস ও ১৮৪ রানে। এই প্রথম কোনো দেশের বিপক্ষে ইনিংস জয় পেয়েছে বাংলাদেশ। চার স্পিনার খেলানোয় টিম ম্যানেজমেন্ট শুরুতে সমালোচিত হলেও এখন ভাসছেন প্রশংসায়। প্রশংসা করেছেন ওয়ালশও, ‘আমাদের টার্গেট টেস্ট জয়। যে উইকেটে খেলা হয়েছে, সেটা মাথায় রেখেই জয়ের জন্য দল সাজাতে হবে। দলের পারফরম্যান্সে আমি খুশি।"
"দুর্দান্ত বোলিং করে ওয়েস্ট ইন্ডিজের বিপক্ষে ইনিংস ও ১৮৪ রানের জয়ে অবদান রাখেন মেহেদী হাসান মিরাজ। ঐতিহাসিক জয়টি শুধু ক্যারিবীয়দের বিপক্ষে নয়, যে কোনো দেশের বিপক্ষেই প্রথম ইনিংস জয়। প্রথম ইনিংসে ৫৮ রানে ৭ উইকেট এবং দ্বিতীয় ইনিংসে ৫৯ রানে ৫ উইকেট নিয়ে হয়েছেন ম্যাচসেরা।  ১১৭ রানে ১২ উইকেট নেওয়ার ফলও পেয়েছেন মিরাজ। ক্যারিয়ারে কয়েক ধাপ এগিয়ে এখন সেরা অবস্থানে। ৬৯৬ পয়েন্ট নিয়ে মিরাজের এখন ১৬ নম্বরে। সাকিব আর হাসানের র‌্যাঙ্কিং ২১। তাইজুল ইসলাম ২২ নম্বরে। আইসিসি র‌্যাঙ্কিংয়ে বাংলাদেশের বোলারদের সেরা অবস্থান ৭, ২০১০ সালের ২০ ডিসেম্বর উঠেছিলেন তিনি। ব্যাটিংয়ে সবার আগে সাকিব, ২১। মুমিনুল হক ২৬, মাহমুদুল্লাহ রিয়াদ ৪৮ নম্বরে। সেরা অলরাউন্ডার সাকিব এক নম্বরে। দলগত অবস্থানে কোনো পরিবর্তন হয়নি বাংলাদেশের। তবে ২-০ ব্যবধানে সিরিজ জিতে ৮ পয়েন্ট পেয়েছে বাংলাদেশ। ৬ পয়েন্ট হারিয়েছে ওয়েস্ট ইন্ডিজ। ৮ নম্বরে থাকা ওয়েস্ট ইন্ডিজের পয়েন্ট ৭০ এবং বাংলাদেশের ৬৯।"
"গত আগস্টে গিয়েছিলাম পর্তুগালে। সেখানে লিসবনে বসবাসকারী বাংলাদেশিদের সঙ্গে বেশ ভালো সময় কাটল। শাহাদাৎ নামের এক তরুণ জানালেন, আলগারভ নামে এক স্থানে মেলার আয়োজন করা হয়েছে। চলছে গ্রামীণ মেলা আর ক্যাটেল শো। শাহাদাৎ, প্রবাসী ব্যবসায়ী আজাদ ও সহকর্মী আদিত্য শাহীনকে নিয়ে রওনা হলাম এক সকালে। ৩০০ কিলোমিটারের গন্তব্য। লিসবন শহরের ভিতর দিয়ে কিছুদূর গিয়ে হাইওয়ে। একে একে আলমাদা, আমোরা, কয়না পেরিয়ে এসেছি। আগস্টের শেষে বেশ উষ্ণ আবহাওয়ায় চারদিকটা ঝকঝকে। শাহাদাৎ গাড়ি চালিয়ে নিয়ে যাচ্ছিলেন। সকালের মিষ্টি রোদ ক্রমেই তেজি হয়ে উঠছিল। ঘণ্টা দুয়েকে বেশ খানিকটা এগিয়েছি বটে। কিন্তু গন্তব্যের হিসাবে তা খুব বেশি নয়। দ্রুতই সূর্যের তাপ বাড়তে লাগল। প্রায় ৪০ ডিগ্রি সেলসিয়াসের কাছাকাছি। এরই মধ্যে উত্তপ্ত সড়কে এক বিপর্যয়ে পড়ল গাড়ি। প্রখর রোদে পিচঢালা রাস্তায় চাকা গলে পাংচার হয়ে গেল। এ অবস্থায় অতিক্রম করলাম কিছুটা পথ। কিন্তু এভাবে বেশি দূর যাওয়াও সম্ভব নয়। প্রখর রোদ, দাঁড়ানোর মতো জায়গাও নেই। খাঁখাঁ হাইওয়েতে আমরা বেশ সংকটেই পড়লাম। পর্তুগালের নিয়ম অনুযায়ী উদ্যোগ নিলেন শাহাদাৎ ও আজাদ। তারা কল করলেন ইন্স্যুরেন্সে। কিছুক্ষণ অপেক্ষার পর উদ্ধারকারী একটি গাড়ি নিয়ে ছুটে এলেন ইন্স্যুরেন্স কোম্পানির কর্মী এক তরুণ। কথা বলে জানলাম তিনি ব্রাজিলিয়ান। বেশ আন্তরিক ও হাসিখুশি। সংকট থেকে আমাদের উদ্ধারের জন্য যে বেশ আন্তরিক তা বোঝা গেল। আগে গাড়ির চাকা পরিবর্তন, তারপর অন্য কথা। একপর্যায়ে আমার মনে হলো চাকাটি স্প্রেয়ার দিয়ে বদল করলেই হয়, এত কিছু কেন? পরে বুঝতে পারলাম, গাড়িতে স্প্রেয়ার চাকা নেই। এটি অনেক বড় অপরাধ। যে গাড়িটিতে আমরা যাচ্ছিলাম তা আজাদ বা শাহাদাতের নয়। বন্ধুর গাড়ি নিয়ে এসেছিলেন। গাড়িতে স্প্রেয়ার চাকা না থাকার বিষয়টি তারাও জানতেন না। ব্রাজিলিয়ান তরুণটি আমাদের গাড়িটি তার উদ্ধারকারী র‌্যাকারে তুলে ছুটল গাড়ি মেরামতের গ্যারেজের খোঁজে। গাড়ির সামনে জায়গা সীমিত। অগত্যা র‌্যাকারের ওপরের গাড়িতে ঝুঁকি নিয়ে মাথা নিচু করে জড়োসড়ো হয়ে বসতে হলো আদিত্য শাহীনকে। কারণ, দুর্ঘটনাকবলিত গাড়ি র‌্যাকারে তোলার পর ওই গাড়িতে কারও ওঠা মানে চরম ঝুঁকিপূর্ণ এক ব্যাপার। এভাবে চলতে চলতে দেখা মিলল ছোট্ট একটি শহরের মতো জায়গা। সেখানে গাড়ি মেরামতের বেশকিছু গ্যারেজের সন্ধান পাওয়া গেল। দু-একটি দোকান পেরিয়ে অবশেষে ওলিয়াও এলাকায় একটি গ্যারেজে আমাদের কাক্সিক্ষত সুবিধাটি দিতে রাজি হলেন এক মেরামতকারী। এদিকে দুপুর নেমে গেছে অনেক আগেই। চাকা সারাই করতে দিয়ে আমরা ভাবলাম এ সুযোগে সেরে নেওয়া যাক মধ্যাহ্নভোজ। মধ্যাহ্নভোজ শেষ করতে করতে গাড়ি মেরামতের কাজ শেষ হলো।  আমরা যাত্রা করলাম ফারো জেলার উদ্দেশে। এ ফারো জেলারই প্রশাসনিক কেন্দ্র হচ্ছে আলগারভ। পর্তুগালের সর্বদক্ষিণে। আমরা বেরিয়েছিলাম সকালে, যখন আলগারভ এলাকায় পৌঁছলাম তখন সূর্যের তেজ কমতে শুরু করেছে। সাজানো গোছানো শহর আলগারভের কেন্দ্রস্থলে বেশ জমকালো আয়োজন।ক্যাটেল শো বলতে আমাদের মনে হয়েছিল একটু জাঁকজমকপূর্ণ গরু-ছাগল-মহিষসহ গৃহপালিত প্রাণীর হাট। আসলে তা নয়। এটি সাজানো গোছানো একটি মেলা। এখানে উপস্থিত সর্বসাধারণ। বিশেষ করে বিনোদনের সন্ধানেই সবাই এসেছেন এ মেলায়। টিকিট কেটে আমরা মেলায় ঢুকে গেলাম। আর পাঁচটি একজিবিশনের মতোই নানান জিনিসপত্রের পসরা। স্থানীয় ঐতিহ্যবাহী নানা রংবেরঙের জিনিসপাতি সাজিয়ে বসেছেন তারা।তবে মেলার আয়োজন দেখে বোঝা যায় এখানে কৃষি ও গ্রামীণ পণ্যের প্রাধান্য রয়েছে। ইউরোপের গ্রামগুলো এশিয়ার গ্রামাঞ্চলের মতো নয়। এ মেলায় উপস্থিত সব মানুষ শহুরে মনে হলেও আসলে এ মেলাটি গ্রামবাসীর জন্যই। মেলা ঘুরে ঘুরে পৌঁছলাম এক জায়গায়, সেখানে ঘোড়দৌড় চলছিল। কথা বলার চেষ্টা করলাম স্থানীয় লোকজনের সঙ্গে। তারা জানালেন, শৌখিন মানুষের বাহন কিংবা ঘোড়দৌড় প্রতিযোগিতার জন্য এখান থেকে কেউ চাইলে পছন্দমতো ঘোড়া কিনতে পারে।খুব বেশি বৈচিত্র্যময় কিছু নয়। বিপুল পরিমাণ প্রাণিসম্পদের ভিড়ও এখানে নেই। তবে যে প্রাণীগুলো এখানে প্রদর্শন করা হয়েছে সেগুলো পর্তুগালের প্রেক্ষাপটে অত্যন্ত গুরুত্বপূর্ণ। কিছু জাত রয়েছে যেগুলো বিজ্ঞানীরা আধুনিক পদ্ধতি ব্যবহার করে উন্নত করেছেন। আবার কয়েকটি জাত রয়েছে যেগুলো পর্তুগালের একেবারে নিজস্ব। সবকিছু ছাপিয়ে অতি সাধারণ একটি গরুর দিকেই দৃষ্টি কাড়ছেন সংশ্লিষ্টরা। মেলায় উপস্থিত ছিলেন পর্তুগালের ফারো জেলার খাদ্য ও প্রাণিসম্পদ সেবা বিভাগের পরিচালক ক্রিস্টিনা ফেরাডেইরা। কথা বললাম তার সঙ্গে। জানতে চাইলাম, এ গরুর কী এমন বৈশিষ্ট্য? তিনি জানালেন, এ গরুটিই আলগারভ এলাকার বিপন্নপ্রায় একটি জাত। পৃথিবীতে এ জাতের গরু এখন টিকে আছে মাত্র ১৬টি। এর মধ্যে ১০টি ষাঁড় আর ৬টি গাভী। জাতটি নিয়ে বিস্তারিত জানার আগ্রহ হলো। জানতে চাইলাম, এ জাতটিকে আপনারা টিকিয়ে রেখেছেন কীভাবে? জানালেন কৃত্রিম প্রজননের মাধ্যমে এ জাতটিকে তারা এখনো টিকিয়ে রেখেছেন। দেখতে অন্যসব গরু থেকে খাটো হলেও আলগারভ জাতের গরু খুব কর্মঠ। মেশিন আসার আগে এ গরুতেই চলত পাথর টানা, হালচাষ, কুয়ো থেকে পানি তোলা, বীজতলায় বীজ বপনের কাজেও ব্যবহার করা হতো। কর্মঠ ছিল বলে মাংসে চর্বি থাকত কম। আর মাংসও খুব সুস্বাদু। ক্রিস্টিন ভিন্ন জাতের কিছু ছাগল দেখালেন। বললেন, এ ছাগলগুলো আলগারভ জাতের। জানতে চেয়েছিলাম, গরুর মতো আলগারভ জাতের ছাগলের মাংসও সুস্বাদু কিনা। হাসলেন তিনি। বললেন, ‘না, শুধু মাংসই সুস্বাদু নয়। আপনি যদি আলগারভের পনির খান, তবে এর স্বাদ জীবনেও ভুলতে পারবেন না। আমরা এ ছাগলের দুধ দিয়ে পনির তৈরি করি। এ পনির পৃথিবীর সবচেয়ে নরম ও সতেজ।’ আর একটু এগোতেই চোখে পড়ল কয়েকটি ভেড়া। জানতে চাওয়ার আগেই ক্রিস্টিন বললেন, এই ভেড়ার জাতের নাম সুখা। দেখতে অন্যসব ভেড়ার মতো হলেও এর কিছু আলাদা বৈশিষ্ট্য আছে। দেখলাম ভেড়ার পাগুলো একটু বেশি উঁচু। ক্রিস্টিন জানালেন এ ভেড়াগুলো অন্যসব ভেড়ার মতো। একটু চঞ্চল। বেশ লাফালাফি করে। পাশেই রয়েছে অন্য জাতের ভেড়া। এ জাতের ভেড়া দুটিকে দেখেই আমার বেলজিয়াম ব্ল­– জাতের গরুর কথা মনে পড়ল। ভেড়ার শরীর বেশ পেশিবহুল। ক্রিস্টিনও জানালেন সে কথা। বললেন, জৈবিকভাবে উন্নত করা। নেদারল্যান্ডসের টেসেল জাতের ভেড়ার সঙ্গে ক্রস করে মাংসের জন্য এ জাত উদ্ভাবন করা হয়েছে। পাঠক! আপনাদেরও নিশ্চয়ই মনে আছে টেসেলের সেই বিশেষ জাতের ভেড়ার কথা। যদিও নেদারল্যান্ডসের টেসেল দ্বীপের জনসংখ্যার সমান অর্থাৎ ১৩ হাজার ভেড়াই ছিল স্থানীয় ঐতিহ্যবাহী জাতের। যাকে বলে টেসেল জাত। সেগুলো প্রধানত দুধ উৎপাদনের লক্ষ্য পূরণ করে। ওই জাতটিই এখানে মাংসের উপযোগী করে জৈবিকভাবে উন্নয়ন করা হয়েছে। ভেড়ার এ জাতটি দেখতে একটু অস্বাভাবিক মনে হয়। আমাদের দেশে দক্ষিণ-পশ্চিমাঞ্চলে সম্প্রসারিত গাড়লের সঙ্গে কিছুটা মিল খুঁজে নেওয়া যেতেও পারে। তবে গাড়ল মোটাসোটা হলেও অনেকটা চঞ্চল। কিন্তু এগুলো চাঞ্চল্যহীন ও অলস।দৃষ্টি কাড়ার মতো আরেকটি গরু চোখে পড়ল। লাল জাতের গরু। দেখতে অনেকটা আমাদের দেশের রেড চিটাগাং জাতের মতো হলেও তুলনায় এ জাতটি খুব বেশি উন্নত হবে না। আরও নানা রকমের প্রাণী উঠেছে এ মেলায়। এ মেলার উদ্দেশ্য, নিজস্ব প্রাণিসম্পদ সম্পর্কে দর্শনার্থীদের ধারণা দেওয়া। খুব স্বাভাবিক ও সাদামাটা মনে হলেও এ আয়োজনটি অনেক বেশি তাৎপর্যপূর্ণ। মেলায় উঠেছে নানা রকমের কৃষিযন্ত্রও। বলা চলে এক ধরনের কৃষি-মেলা। মেলা থেকে বেরোতে বেরোতে সূর্য ডুবে গেছে। বৈদ্যুতিক  আলোয় ঝলমল করে উঠল অন্যরকম আলগারভ। আমাদের দেশে একসময় গ্রাম ও শহরে যেসব মেলা হতো সেখানে মানুষের জীবন-জীবিকা ও কৃষি অত্যন্ত গুরুত্বের সঙ্গে প্রাধান্য পেত। মানুষের চিত্তবিনোদন ও শিক্ষার সঙ্গে কৃষি, খাদ্য উৎপাদন ও জীবন-জীবিকার এক ঘনিষ্ঠ সম্পর্ক ছিল। সময়ের বিবর্তনে এ বিষয়গুলো ফিকে হতে চলেছে। কিন্তু ইউরোপের দেশগুলো, যাদের খাদ্য নিয়ে তেমন মাথা না ঘামালেও চলে, তারা এ ঐতিহ্যটি ধরে রেখেছে। এ বিবেচনায় ৩০০ কিলোমিটার পথ পরিভ্রমণ করে এ মেলায় যোগ দেওয়া এবং এ আয়োজনগুলো স্বচক্ষে দেখতে পাওয়া আমার জন্যও ছিল এক সুযোগ। সেই সঙ্গে নতুন এক শিক্ষা হচ্ছে নিজস্ব প্রাণিসম্পদের জাত সংরক্ষণ ও হিসাবের মধ্যে রাখার এ উদ্যোগটি। আমাদের নিজস্ব ও প্রাচীন গবাদি প্রাণীর সংখ্যা নিরূপণ, বর্তমান পরিস্থিতি ও জাত সংরক্ষণের উদ্যোগ নেওয়া প্রয়োজন। প্রয়োজন জনসাধারণের সচেতনতার জন্য এমন মেলা আয়োজনও।লেখক : মিডিয়া ব্যক্তিত্ব।shykhs@gmail.com"
"খুলনার দৌলতপুর দিবা-নৈশ কলেজের ছয় শিক্ষকের বিরুদ্ধে মানহানির দুটি মামলা করেছেন সাবেক অধ্যক্ষ চৌধুরী মাহাবুবুল হক। খুলনা মুখ্য মহানগর আদালত মামলাটি আমলে নিয়ে পুলিশ ব্যুরো অব ইনভেস্টিগেশনকে তদন্তের নির্দেশ দিয়েছে। গতকাল মামলার বাদী পক্ষের আইনজীবী অ্যাডভোকেট আইয়ুব আলী শেখ এ তথ্য নিশ্চিত করেন। মামলার অভিযুক্তরা হলেন— কলেজের প্রভাষক সুকৃতি মণ্ডল ও মাসুদ খন্দকার, উপাধ্যক্ষ মো. সদরুজ্জামান (সবুর), বর্তমান অধ্যক্ষ এসএমএম আনিসুর রহমান, সহকারী অধ্যাপক আবুল কালাম আজাদ এবং সাবেক ভারপ্রাপ্ত অধ্যক্ষ ছাকেরা বানু।জানা যায়, মামলার অভিযুক্তরা কলেজ অধ্যক্ষ চৌধুরী মাহাবুবুল হকের বিরুদ্ধে কলেজের প্যাডে স্বাক্ষর করে অনৈতিকভাবে সাড়ে ৩ লাখ টাকা নেওয়ার অভিযোগে মহানগর হাকিমের আদালতে সিআর ৩৫/১৮ ও সিআর ৪০/১৮ মামলা করেন। কিন্তু সাক্ষ্যপ্রমাণে কলেজের প্যাডে স্বাক্ষরের সঙ্গে অধ্যক্ষের প্রকৃত স্বাক্ষরের অমিল থাকায় আদালত মামলা দুটি খারিজ করে দেয়।এদিকে মিথ্যা মামলায় সামাজিকভাবে ক্ষতিগ্রস্ত হওয়ায় চৌধুরী মাহাবুবুল হক অভিযুক্তদের বিরুদ্ধে ৪০ কোটি টাকার মানহানির অভিযোগে মুখ্য মহানগর আদালত ক-অঞ্চলে দুটি মামলা করেন। মামলা নং-সিআর ১৪০৯/১৮ ও ১৪১০/১৮।"
"বিএনপি মহাসচিব মির্জা ফখরুল ইসলাম আলমগীরের বিরুদ্ধে আচরণবিধি লঙ্ঘনের অভিযোগ করেছে আওয়ামী লীগ। গতকাল প্রধানমন্ত্রী শেখ হাসিনার রাজনৈতিক উপদেষ্টা এইচ টি ইমামের নেতৃত্বে আওয়ামী লীগের একটি প্রতিনিধি দল নির্বাচন ভবনে নির্বাচন কমিশনারদের সঙ্গে বৈঠক করে এ অভিযোগ করে।বৈঠক শেষে সাংবাদিকদের সঙ্গে কথা বলেন প্রতিনিধি দলের সদস্যরা। এক প্রশ্নের জবাবে আওয়ামী লীগের সভাপতিমণ্ডলীর সদস্য ফারুক খান বলেন, খালেদা জিয়ার মনোনয়নপত্র বাতিলের মধ্য দিয়ে প্রমাণিত হয়েছে, সবার জন্য সমান সুযোগ আছে। আইন সবার জন্য সমান। বিএনপি চেয়ারপারসন খালেদা জিয়ার মনোনয়নপত্র বাতিলে নির্বাচনে লেবেল প্লেয়িং ফিল্ড তৈরিতে বাধা সৃষ্টি করবে কিনা— এমন প্রশ্নের জবাবে ফারুক খান বলেন, ‘আমি তো  মনে করি, এটাই লেবেল প্লেয়িং গ্রাউন্ড। আইন সবার জন্য এক। কোনো দলের প্রধান হলে তার জন্য আইন তো অন্যরকম হবে না।’ এইচ টি ইমাম বলেন, কিছু দিন ধরে দেখছি সরকার ও ইসিকে বিভিন্ন দিক থেকে আক্রমণ করে বক্তব্য দেওয়া হচ্ছে। এসব বিষয় এবং নির্বাচনে সবার জন্য সমান সুযোগ সৃষ্টির জন্য কথা বলতেই আমরা নির্বাচন কমিশনে এসেছি। এইচ টি ইমাম বলেন, বিএনপি মহাসচিব মির্জা ফখরুল সৈয়দপুর বিমানবন্দরে সমাবেশ করেছেন। এটি নির্বাচনী আচরণবিধির লঙ্ঘন। এটা নির্বাচন কমিশনকে জানিয়েছেন। তারা বিষয়টি অনুসন্ধান করে ব্যবস্থা নেবে। এইচ টি ইমাম বলেন, আওয়ামী লীগ সবার জন্য সমান সুযোগ চায়। তারা বিশ্বাস করে, সবার জন্য স্বচ্ছ, সুষ্ঠু ও গ্রহণযোগ্য নির্বাচন হবে।তারা নির্বাচন কমিশনকে বলেছে, দেশি-বিদেশি পর্যবেক্ষক যারা আসবে, তাদের নির্বাচনী আইন এবং পর্যবেক্ষক নীতিমালা কঠোরভাবে মেনে চলতে হবে। দেশে ১১৮টি নিবন্ধিত পর্যবেক্ষক সংস্থা রয়েছে। বিদেশ থেকেও যদি এ রকম পর্যবেক্ষক আসতে থাকে, তাহলে তাদের নিরাপত্তা দিতেই আইনশৃঙ্খলা বাহিনীকে অনেক ব্যস্ত থাকতে হবে। আওয়ামী লীগ কি বিদেশি পর্যবেক্ষক আসা নিরুৎসাহিত করছে—এমন প্রশ্নের জবাবে এইচ টি ইমাম বলেন, তারা এটা নিরুৎসাহিত করছেন না। তবে সবাইকে আচরণবিধি ও আইন মেনে চলতে হবে।"
"প্রতিনিয়ত পরিবর্তনের মধ্য দিয়ে বিকশিত হচ্ছে প্রযুক্তি। উন্নত বিশ্বের সঙ্গে তাল মেলাতে প্রাযুক্তিক দক্ষতা খুব জরুরি। প্রযুক্তি সংশ্লিষ্ট কাজগুলোতে তরুণরা হচ্ছে দেশের সম্পদ। তাই এই তরুণদের প্রাযুক্তিক দক্ষতা বাড়াতে উদ্যোগ নেওয়া জরুরি। গতকাল বাংলাদেশ প্রতিদিনকে দেওয়া এক সাক্ষাৎকারে এমন মন্তব্য করেন অনলাইনভিত্তিক শিক্ষাপ্রতিষ্ঠান ১০ মিনিট স্কুলের প্রতিষ্ঠাতা আয়মান সাদিক।তিনি আরও বলেন, তরুণ শিক্ষিত জনগোষ্ঠীর কর্মসংস্থানে আইটি একটি আকর্ষণীয় খাত। কিন্তু এখানে কাজ করতে হলে অবশ্যই প্রযুক্তি বিষয়ে ভালো ধারণা থাকতে হবে। দেশের শিক্ষিত বেকার জনগোষ্ঠীকে প্রশিক্ষণ দিলে বিনা মূলধনে তারা আয় করতে পারবেন। আমাদের অনলাইন স্কুলে এরকম বিভিন্ন ধারণাপত্র রয়েছে। এর জন্য তরুণদের আগ্রহের পাশাপাশি সুযোগ বাড়ানোর দিকেও নজর দিতে হবে।"
"জোটগতভাবে জাতীয় পার্টিকে ৪৭টি আসন দেওয়ার কথা থাকলেও মাঠের অবস্থা দেখে নিশ্চিন্ত হতে পারছে না আওয়ামী লীগ নেতৃত্বাধীন মহাজোটের অন্যতম শরিক জাতীয় পার্টি। পার্টি চেয়ারম্যান হুসেইন মুহম্মদ এরশাদের ঢাকা-১৭ আসন ও মহাসচিব এ বি এম রুহল আমিন হাওলাদারের পটুয়াখালী-১ আসনসহ অধিকাংশ আসনেই আওয়ামী লীগ নিজস্ব প্রার্থী মনোনয়ন দিয়েছে। জাপাকে যেসব আসন ছাড় দেওয়ার খবর বেরিয়েছে তার অধিকাংশ আসনেই আওয়ামী লীগের প্রার্থীরা ভোট চেয়ে বেড়াচ্ছেন। মহাজোটের শরিকদের জন্য ৬৫ থেকে ৭০টি আসন ছাড় দেওয়ার কথা থাকলেও বাস্তবে আওয়ামী লীগ ৩৬টি আসনে দলীয় প্রার্থীদের মনোনয়ন দেয়নি। জাতীয় পার্টির দাবি অনুযায়ী তাদের ছাড় দেওয়া ৪৭টি আসনের মধ্যে ২৫টিতে আওয়ামী লীগ প্রার্থী না দিলেও বাকি ২২টি আসনে নৌকার মনোনয়ন দেওয়া হয়েছে। উল্লেখ্য, ২০০৮ সালে মহাজোটের প্রধান শরিক জাতীয় পার্টিকে ৪৯টি আসন দেওয়ার সিদ্ধান্ত হলেও আওয়ামী লীগ তাদের জন্য ৩৫টি আসন ছাড় দিয়ে একই সঙ্গে ১৪টি আসনে আলাদাভাবে নৌকার  প্রার্থী বহাল রাখে। এবারও একই ঘটনার পুনরাবৃত্তির আশঙ্কা করছে জাতীয় পার্টির নেতৃত্ব। এ বিষয়ে জানতে চাইলে পার্টির মহাসচিব এ বি এম রুহুল আমিন হাওলাদার বলেন, মনোনয়নপত্র যাচাই-বাছাইয়ের পর মহাজোটের চূড়ান্ত প্রার্থী ঘোষণা করা হবে। তখন বলা যাবে কে কতটি আসন পাচ্ছে। তিনি বলেন, আমরা আশা করছি আওয়ামী লীগ আমাদের সম্মানজনক আসন দেবে।জানা যায়, জাতীয় পার্টির বর্তমান এমপি এইচ এম এরশাদ ঢাকা-১৭, এ বি এম রুহুল আমিন হাওলাদার পটুয়াখালী-১, নূরুল ইসলাম তালুকদার বগুড়া-৩, ইয়াহহিয়া চৌধুরী সিলেট-২, মো. নোমান লক্ষ্মীপুর-২ সহ অনেক আসনে আওয়ামী লীগের প্রার্থী রয়েছেন। ২০০৮ সালের নির্বাচনে মহাজোট গঠিত হলে জাতীয় পার্টিকে ৪৯টি আসন দেওয়া হয়। সেই আসন ভাগাভাগি ছিল পুরোটাই কাগজেকলমে। রওশন এরশাদের দুটি আসনসহ ১৪টি আসনে আওয়ামী লীগের প্রার্থীরা থেকে যান। আওয়ামী লীগের প্রার্থী থেকে যাওয়া ১৪টির একটিতেও জাতীয় পার্টির প্রার্থীরা জয়ী হতে পারেননি। রওশন এরশাদ পরবর্তীতে এরশাদের ছেড়ে দেওয়া রংপুর-৩ আসনের উপনির্বাচনে জয়ী হয়ে সংসদে যান। পার্টির প্রেসিডিয়াম সদস্য ও এইচ এম এরশাদের ব্যক্তিগত সহকারী মেজর (অব.) খালেদ আখতার বাংলাদেশ প্রতিদিনকে বলেন, লালমনিরহাট-১ আসনটি আমাদের ছেড়ে দেওয়ার কথা রয়েছে। কিন্তু এখনো সেখানে আওয়ামী লীগের প্রার্থী রয়েছেন। আশা করি চূড়ান্ত পর্যায়ে আমরা  মহাজোটের মনোনয়ন পাব।"
"গাজীপুরের কালিয়াকৈরে নিজ ঘরের ভিতরে এক বৃদ্ধা নারীকে কুপিয়ে খুন করা হয়েছে। রবিবার বিকালে ঢাকা থেকে সিআইডির একটি টিম ঘটনাস্থলে গিয়ে নিহতের লাশ উদ্ধার করে। তবে হত্যাকাণ্ডের কারণ জানা যায়নি। নিহত বৃদ্ধা হলেন, গাজীপুরের কালিয়াকৈর উপজেলার হাবিবপুর এলাকায় মৃত হযরত আলীর দ্বিতীয় স্ত্রী মর্জিনা বেগম ওরফে মজিরন (৭০)। —কালিয়াকৈর প্রতিনিধিচায়না মেশিন নামে একটি মেশিনের ওপর সারাদিন দাঁড়িয়ে থাকতে হয়। সকাল ৮ টা থেকে রাত ৮ টা পর্যন্ত মেশিন থেকে নামা যায় না। মেশিন থেকে নেমে একজন বাথরুমে গেলে ওই সেকশনের সব মেশিন বন্ধ করতে হয়। এমন অমানবিক পরিস্থিতিতে যেহেতু বেশি পরিশ্রম করতে হয় মজুরি বৃদ্ধিসহ অতিরিক্ত লোক নিয়োগ করতে হবে। এমন দাবিতে নারায়ণগঞ্জের ফতুল্লা বিসিক শিল্প নগরীতে অবস্থিত ফকির এ্যাপারেলসে কয়েকশ শ্রমিক বিক্ষোভ  করেছে। গতকাল দুপুর ১২টায় বিসিকের সামনে ঢাকা-মুন্সিগঞ্জ সড়ক আধা ঘন্টা অবরোধ করে রাখে শতাধিক শ্রমিক। —নারায়ণগঞ্জ প্রতিনিধিনান্দাইলে উপজেলা আওয়ামী লীগের সংগঠনিক সম্পাদক নজীবুল্লাহ লিটনকে গ্রেফতার করেছে পুলিশ। উপজেলার পৌর এলাকার পুরান বাজারে নিজ বাসা থেকে তাকে গ্রেফতার করা হয়। তার বিরুদ্ধে দ্রুত বিচার, মাদক ও অস্ত্র মামলাসহ পাঁচটি মামলায় ওয়ারেন্ট রয়েছে।নান্দাইল থানার ওসি (তদন্ত) রুহুল কুদ্দুছ খান বলেন, তাকে আদালতের মাধ্যমে জেল হাজতে পাঠানো হয়েছে।—ময়মনসিংহ প্রতিনিধি"
"ঠাকুরগাঁওয়ে হাটের জমি দখল করে অফিস ও দোকানঘর নির্মাণের অভিযোগ উঠেছে। স্থানীয় প্রশাসনের পক্ষ থেকে কাজ বন্ধের নির্দেশ দিলেও তা মানা হচ্ছে না। সদর উপজেলা নির্বাহী কর্মকর্তা আব্দুল্লাহ আল মামুন জানান, আমি কাজ বন্ধের জন্য লোক পাঠিয়েছি। তারপরও কাজ চলমান থাকছে জড়িতদের বিরুদ্ধে ব্যবস্থা নেওয়া হবে।জানা গেছে, ঠাকুরগাঁও সদর উপজেলার ফারাবাড়ি গরুহাটের প্রায় ছয় শতক জমি দখল করে অফিস ও দোকান নির্মাণের কাজ করছে কয়েক ব্যক্তি। স্থানীয়রা প্রতিবাদ জানালেও তারা কাজ অব্যাহত রেখেছেন।"
"বরগুনা জেলায় সবচেয়ে বেশি পান উৎপাদন হয়। কৃষি বিভাগের তথ্যানুযায়ী পান চাষ করে চাষিরা দারুণভাবে লাভবান হচ্ছেন। এখানকার উৎপাদিত পান মিষ্টি ও খেতে সুস্বাদু হওয়ায় ঢাকা, চট্টগ্রাম, চাঁদপুর, ফেনী, কুমিল্লা, মাইজদীসহ দেশের বিভিন্ন অঞ্চলে সরবরাহ হচ্ছে। বরগুনা পান চাষি সমিতির সভাপতি জালাল মাতুব্বর জানান, চলতি মৌসুমে বরগুনা জেলায় প্রায় ৭ হেক্টর জমিতে পান চাষ হয়েছে। জেলায় বেশি উৎপাদন হয় মহনলি (মিষ্টি পান) ও চালিতাবুটি (দেশি পান)। বাজারে এই দুই জাতের পানের চাহিদা অন্যান্য জাতের চেয়ে বেশি। একটি পান বরজ তৈরিতে দেড় থেকে ২ লাখ টাকা খরচ হলেও মৌসুমে পান চাষিরা ভালো লাভ নিয়ে ঘরে ফিরছেন। বর্তমানে বাজারে ১ চলি অর্থাৎ ৩৬টি পানের দাম ১২০ টাকা। পান চাষিদের মতে, পান একটি লাভজনক অর্থনৈতিক ফসল। পান বরজের সাথী ফসল হিসেবে পুঁই শাক, মান কচু, বোম্বাই মরিচ, পেঁপে ইত্যাদি চাষ হয়ে থাকে। বরগুনা সদর উপজেলা কৃষি কর্মকর্তা মো. তৌহিদ বলেন, বরগুনার মাটি পান চাষের জন্য উপযোগী। আমরা পান চাষিদের নিয়মিত পরামর্শ ও সহযোগিতা দিয়ে থাকি।"
"নোয়াখালীর সোনাইমুড়ি পৌর ছাত্রদলের সভাপতি শহীদুল্যাহ লিটনকে (২৬)  শনিবার রাতে গুলিবিদ্ধ অবস্থায় উদ্ধার করে হাসপাতালে ভর্তি করা হয়েছে। তিনি সোনাইমুড়ি পৌরসভার ৯ নম্বর ওয়ার্ডের গোবিন্দপুর গ্রামের মো. হানিফের ছেলে।স্থানীয় বিএনপি নেতারা বলেন, লিটন রাত নয়টা থেকে দুই ঘণ্টা নিখোঁজ থাকার পর রাত ১১টার দিকে নোয়াখালী-কুমিল্লা সীমান্তে তাকে দুর্বৃত্তরা পায়ে গুলি করে ফেলে রেখে চলে যায়। এ সময় গুলির শব্দ এবং লিটনের চিৎকারে আশপাশের মানুষ ছুটে এলে অস্ত্রধারীরা পালিয়ে যায়।"
"গণজাগরণ মঞ্চের আহ্বায়ক ইমরান এবার রৌমারি, রাজিবপুর ও চিলমারী নিয়ে গঠিত কুড়িগ্রাম-৪ আসন থেকে স্বতন্ত্র প্রার্থী হিসেবে নির্বাচন করতে মনোনয়নপত্র দাখিল করেছিলেন। কিন্তু রবিবার কুড়িগ্রামের রিটার্নিং কর্মকর্তা জেলা প্রশাসক সুলতানা পারভীন মনোনয়নপত্র যাচাই-বাছাইয়ের পর ইমরানের মনোনয়নপত্র বাতিল ঘোষণা করেন। মনোনয়নপত্র বাতিল হলে প্রার্থীরা তিন দিনের মধ্যে নির্বাচন কমিশনে আপিল করতে পারেন। গতকাল সকালে রাজধানীর আগারগাঁওয়ে নির্বাচন কমিশনে এসে তাই আবেদন করেছেন তিনি। সাংবাদিকদের প্রশ্নের জবাবে তিনি বলেন, “যে অজুহাতে আমার মনোনয়নপত্র বাতিল করা হয়েছে, তাহলে আমার মনে হয় না কারও মনোনয়ন টিকবে। আমার আসনে স্বতন্ত্র প্রার্থী হিসেবে যারা মনোনয়ন দাখিল করেছিলেন, তাদের সকলের মনোনয়নপত্র বাতিল করা হয়েছে বিভিন্ন অজুহাতে।”  তিনি আরও বলেন, “রাজনৈতিক উদ্দেশ্য কি আমরা জানি না। যারা সাধারণ নাগরিক, যারা দলের বাইরে নির্বাচনের প্রস্তুতিতে ছিলেন, তাদের নিরুৎসাহিত করা হল।” রংপুর মেডিকেল কলেজ থেকে এমবিবিএস ডিগ্রি নেওয়া ইমরান ছাত্রজীবনে ছাত্রলীগে যুক্ত ছিলেন। নিজের মনোনয়ন পত্র বাতিল হওয়া প্রসঙ্গে তিনি বলেন, “দেখা গেল ১ থেকে ২৯০০ নম্বরের ভোটার তালিকা।আমি ২৮৯১ পর্যন্ত ঠিক দিলাম.... পরে দেখা গেল ক্রমে ১৫৬ হয়ত দুবার এসেছে, দেখা গেল ১৫৮ না হয়ে ১৫৯ হয়েছে। এটা মাইনর ত্রুটি। সিইসি বলেছিলেন, তিনি এই মাইনর ত্রুটি গণনা করবেন না। অথচ ত্রুটি সংশোধনের সুযোগ দেওয়া হয়নি।”প্রয়োজনের চেয়ে ৫০০ বেশি স্বাক্ষর নিয়েছিলেন দাবি করে ইমরান বলেন, “দাখিলের সময় বলেছিলাম, আমি প্রয়োজনের চেয়ে বেশি দাখিল করি। যদি দুই একটা কম বেশি হয়। সেটা কিন্তু তারা নেয়নি। তাৎক্ষণিক সংশোধনের সুযোগ ছিল, সেটাও তারা আমাকে দেয়নি। সুতরাং বোঝাই যাচ্ছে, এটা উদ্দেশ্যপ্রণোদিত।”"
"ফেনীর বিসিক শিল্প নগরীর চাড়িপুর এলাকায় শনিবার মোবাইল ফোন বিস্ফোরনে স্বপ্নিল মজুমদার (১৭) নামে এক কলেজছাত্র দগ্ধ হয়েছে। গতকাল দুপুরে ঢাকা মেডিকেল কলেজ হাসপাতালে চিকিৎসাধীন অবস্থায় তিনি মারা যান। পাঁচগাছিয়া বাজারের ইউপি সদস্য বাচ্চু মিয়া জানান, স্বপ্নিল মোবাইল ফোনে চার্জ দিয়ে সুইচ অন করার পর মোবাইলটি বিস্ফোরণ ঘটে। এতে স্বপ্নীল গুরুতর আহত হয়। প্রথমে তাকে ফেনী সদর হাসপাতালে নেয়া হয় পরবর্তীতে সেখান থেকে তাকে চট্টগ্রাম মেডিকেল কলেজ হাসপাতালে স্থানান্তর করা হয়। অবস্থার অবনতি হলে তাকে ঢাকা মেডিকেল কলেজ হাসপাতালে স্থানান্তর করা হয়।"
"আসন্ন একাদশ জাতীয় সংসদ নির্বাচনে চট্টগ্রামের ১৬টি সংসদীয় আসনের মধ্যে আটটির ১৫ জন স্বতন্ত্র প্রার্থীর মনোনয়নপত্র বাতিল হয়েছে। জানা গেছে, রিটার্নিং কর্মকর্তার কার্যালয়ের কঠোর মনিটরিংয়ের কারণে স্বতন্ত্র প্রার্থীরা অস্তিত্বহীন বা ভুয়া ভোটারের নাম ব্যবহার করায় তাদের প্রার্র্থিতা বাতিল হয়।
নাম প্রকাশ না করে একজন সিনিয়র সহকারী কমিশনার বলেন, ‘স্বতন্ত্র প্রার্থীরা মনে করেছিলেন ব্যবহৃত নাম ঠিকানাগুলো নিয়ে রিটার্নিং কর্মকর্তার কার্যালয় কোনো প্রকার খোঁজ নেবে না। কিন্তু এখানে জমা দেওয়া ফরম যাচাই-বাচাইকালে ১০ জন ম্যাজিস্ট্রেট সরেজমিন খোঁজ নিয়ে বিষয়টি তদন্ত করেছেন। তদন্তে তালিকায় দেওয়া ভোটারের অস্তিত্ব পাওয়া যায়নি।’"
"বরিশাল বিশ্ববিদ্যালয় (ববি) অফিসার্স অ্যাসোসিয়েশনের নির্বাচনে আবেদীন-আতিক পূর্ণ প্যানেল বিনা প্রতিদ্বন্দ্বিতায় নির্বাচিত হয়েছেন। কোনো প্রতিদ্বন্দ্বী প্যানেল না থাকায় আবেদীন-আতিক প্যানেলের ১৩জন বিনা প্রতিদ্বন্দ্বিতায় নির্বাচিত হন। গতকাল রবিবার বরিশাল বিশ্ববিদ্যালয় অফিসার্স অ্যাসোসিয়েশন নির্বাচনের প্রধান নির্বাচন কমিশনার সুব্রত কুমার বাহাদুর আনুষ্ঠানিকভাবে এই ফল ঘোষণা করেন।  নির্বাচনে সভাপতি  হয়েছেন নির্বাহী প্রকৌশলী মো. মুরশীদ আবেদীন এবং সাধারণ সম্পাদক হয়েছেন ছাত্র শিক্ষক কেন্দ্রের সহকারী পরিচালক আতিকুর রহমান।এছাড়া দিদার হোসেন খান সহ-সভাপতি, আসিফ উদ্দিন খান সহ-সাধারণ সম্পাদক, সহিদুল ইসলাম কোষাধ্যক্ষ, মুহাম্মদ জাকির হোসেন সাংগঠনিক সম্পাদক, আমিনুল ইসলাম তালুকদার প্রচার সম্পাদক, জসিম উদ্দিন দপ্তর সম্পাদক, মো. উম্মাতুল ইসলাম সিয়াম সমাজ কল্যাণ, সাংস্কৃতিক ও ক্রীড়া সম্পাদক, চিত্রা দেবী মন্ডল মহিলা বিষয়ক সম্পাদিকা নির্বাচিত হয়েছে। কার্য নির্বাহী কমিটির সদস্য হয়েছেন যথাক্রমে সাযযাদ উল্লাহ মো. ফয়সাল, মিজানুর রহমান এবং মধুসূদন হালদার।"
"দিন যতই ঘনিয়ে আসছে ততই উচ্চারিত হচ্ছে কে পাচ্ছেন ঝিনাইদহ-১ (শৈলকুপা) আসনে ধানের শীষ। এই আসনে বিএনপি ৩ জনকে দলীয় মনোনয়নের চিঠি দেয়। চিঠি পাওয়ার পর সাবেক এমপি শৈলকুপা বিএনপির সভাপতি আবদুল ওহাব, সুপ্রিম কোর্টের আইনজীবী ও বিএনপির মানবাধিকার বিষয়ক সম্পাদক মো. আসাদুজ্জামান আসাদ এবং ৯০ দশকের তুখোড় ছাত্রনেতা খুলনা বিভাগীয় সহ-সাংগঠনিক সম্পাদক জয়ন্ত কুমার কুণ্ডু তাদের মনোনয়নপত্র জমা দিয়েছেন। বিএনপির প্রার্থী চূড়ান্ত না হওয়ায় প্রার্থীরা নির্বাচনী গণসংযোগ বাদ রেখে বর্তমানে লবিংয়ে ব্যস্ত সময় পার করছেন। শৈলকুপা বিএনপির অভিভাবক হিসেবে দীর্ঘদিন নানাভাবে তৃণমূলের সঙ্গে আছেন সাবেক এমপি আব্দুল ওহাব। ৯১ সালে আওয়ামী লীগের প্রেসিডিয়াম সদস্য প্রয়াত শিক্ষাবিদ অধ্যক্ষ কামরুজ্জামানকে পরাজিত করে আলোচনায় আসেন তিনি। তবে দলের মধ্যে নানা গ্রুপিংয়ের কারণে দুইবার আওয়ামী লীগ প্রার্থী আবদুল হাইয়ের কাছে ওহাব পরাজিত হন। ইতিমধ্যে দুর্নীতি মামলায় তাকে দণ্ডিত করায় নির্বাচন থেকে দূরে থাকতে হচ্ছে। সেই ক্ষেত্রে দলীয় মনোনয়ন লড়াই মো. আসাদুজ্জামান আসাদ ও জয়ন্ত কুমার কুণ্ডুর মধ্যে হতে পারে।"
বগুড়ার শেরপুরে নাশকতামূলক কর্মকাণ্ডে জড়িত থাকার অভিযোগে দুই বিএনপি নেতাকে গ্রেফতার করেছে পুলিশ। রবিবার সকালে তাদের নিজ নিজ বাড়ি থেকে গ্রেফতার করা হয়। তাঁরা হলেন- উপজেলা বিএনপির সাবেক সাংগঠনিক সম্পাদক রফিকুল ইসলাম মিন্টু এবং উপজেলা জাতীয়তাবাদী যুবদলের যুগ্ম সম্পাদক আব্দুল হামিদ সরকার। এদিকে ঝিনাইদহ সদর উপজেলার বিষয়খালী এলাকা থেকে গতকাল ২ জামায়াত-শিবির কর্মীকে আটক করেছে পুলিশ। আটকরা হলেন-ঝিনাইদহ সদর উপজেলার দরি গোবিন্দপুর গ্রামের আব্দুল আলীম ও একই উপজেলার কালুহরপুর গ্রামের নাজমুল হোসেন।
"১৯৭১ সালের ৩ ডিসেম্বর বরগুনা ও গোপালগঞ্জের কোটালিপাড়া হানাদার ও রাজাকারমুক্ত হয়। প্রতিনিধিদের            পাঠানো খবর—গোপালগঞ্জ : ৭১ সালে ৩ ডিসেম্বর সকাল ১০টার দিকে উপজেলার কাকডাঙ্গা রাজাকার ক্যাম্পে মুক্তিযোদ্ধারা হামলা চালিয়ে ক্যাম্পটি দখল করে নেয়। রাজাকার ক্যাম্পের সদস্যরা মুক্তিযোদ্ধাদের কাছে আত্মসমর্পন করেন। এরই মধ্যে দিয়ে কোটালীপাড়া উপজেলা হানাদার মুক্ত হয়। দিবসটি উপলক্ষে আজ সকালে উপজেলার টুপরিয়া গ্রামে অবস্থিত হেমায়েত বাহিনী স্মৃতি যাদুঘরে আলোচনা সভা ও দোয়া মাহফিলসহ নানা কর্মসূচি হাতে নিয়েছে হেমায়েত বাহিনী।বরগুনা : ৭১ সালের ৩ ডিসেম্বর বরগুনা হানাদার ও রাজাকার মুক্ত করেন মুক্তিযোদ্ধারা। মুক্তিযোদ্ধারা আব্দুস ছত্তারের নেতৃত্বে ২১ জন মুক্তিযোদ্ধা ৫টি গ্রুপে বিভক্ত হয়ে থানা, ওয়ারলেচ অফিস, জেলখানা, এসডিওর বাসা, ও ট্রেজারি দখলে নেয়। দিবসটি উপলক্ষে আজ শিশু সংগঠন খেলাঘর, আনন্দ শোভাযাত্রা ও আলোচনা সভার আয়োজন করেছে।"
"টঙ্গীতে ইজতেমায় সা’আদপন্থীদের হামলায় নিহত ও আহত হওয়ার প্রতিবাদে নাটোরে দেওবন্দপন্থী মাওলানা জুবায়েরের অনুসারীরা মানববন্ধন ও প্রতিবাদ সমাবেশ করেছেন। গতকাল সকালে শহরের পরাতন বাসস্ট্যান্ড এলাকায় জেলার তাবলীগ সাথী ও উলামায়ে কেরামের আয়োজনে এই কর্মসূচি পালন করা হয়। মানববন্ধনের সময় বক্তব্য রাখেন মাওলানা শিহাব উদ্দিন ও মাওলানা রফিকুল ইসলাম। বক্তারা সা’আদপন্থী এতায়াতী ওয়াসিফ ও নাসিম গংদের নারকীয় তাণ্ডব, টঙ্গি বিশ্ব ইজতেমার ময়দানে অগ্নিসংযোগ, নিরীহ তাবলীগ সাথী, উলামাদের ওপর পরিকল্পিত হামলা ও হত্যার নিন্দা জানিয়ে, অবিলম্বে তাদের বিরুদ্ধে আইনী ব্যবস্থা গ্রহণের দাবি জানান।এ সময় বক্তারা নাটোর মারকাজে সা’দপন্থী শরীয়তুল্লাহর অপসারণ করে উলামাদের কাছে হস্তান্তর দাবি করেন।"
"পাবনা সদরের নুরপুর এলাকার বাইপাস সড়কে কাঠবোঝাই ট্রাকের নিচে চাপা পড়ে তিন কৃষি শ্রমিক নিহত হয়েছেন। এ সময় আহত হয়েছেন আরো একজন। গতকাল সকাল সাড়ে সাতটার দিকে এই সড়ক দুর্ঘটনা ঘটে। নিহতরা হলেন, জেলার চাটমোহর উপজেলার মুলগ্রাম ইউনিয়নের বালুদিয়ার গ্রামের আলী আশরাফের ছেলে শাহীন আলম (৫০), একই উপজেলার আটলংকা গ্রামের ওম্বর আলীর ছেলে আহাম্মদ আলী (৪৮) ও ফৈলজানা গ্রামের কচুগাড়ি গ্রামের শফিকুল ইসলামের ছেলে রবিউল ইসলাম (৫০)। আহত জফির উদ্দিন (৫৫) বালুদিয়ার গ্রামের হোসেন মণ্ডলের ছেলে।রূপগঞ্জে ভ্যান উল্টে চালকের প্রাণহানিরূপগঞ্জ (নারায়ণগঞ্জ) প্রতিনিধি জানান, নারায়ণগঞ্জের রূপগঞ্জে ব্যাটারি চালিত ভ্যান উল্টে ভ্যান চালক খোকন মিয়া (২৮) নিহত হয়েছেন। রবিবার দুপুরে উপজেলার তারাব বিশ্বরোড এলাকায় ঘটে এ দুর্ঘটনা।নিহত খোকন মিয়া তারাব দক্ষিণপাড়া এলাকার মৃত মোফাজ্জল হোসেনের ছেলে।"
"ব্যবহূত বিদ্যুৎ মোট ইউনিট ২৩৮। আর বিল এক কোটি ৪৮ লাখ ৭৯০০ টাকা। এমন আজব বিল পেয়েছেন বিদ্যুৎ উন্নয়ন বোর্ড ব্রাহ্মণবাড়িয়া বিতরণ বিভাগের এক গ্রাহক। অবশ্য বিলের কাগজ নিয়ে বিদ্যুৎ অফিসে যাওয়ার পর ওই গ্রাহককে হাতে লিখে সংশোধিত একটি বিল দেওয়া হয়েছে। ব্রাহ্মণবাড়িয়া শহরের দাতিয়ারা এলাকার গ্রাহক দরবেশ আলী। তার মিটারের (নম্বর-১৯৭০৩৯) বিপরীতে অক্টোবর মাসের বিলের কাগজে এক কোটি ৪৮ লাখ ৭৯০০ টাকা বিল উল্লেখ করা হয়েছে। দরবেশ আলীর গত সেপ্টেম্বর মাসের বিল এসেছিলো তিন হাজার টাকা। অক্টোবরের বিলটি তাকে দেওয়া হয় গত সপ্তাহে। বিল পরিশোধের শেষ তারিখ ছিল ২৭ নভেম্বর। ভুতুড়ে বিলের ছবি তুলে দরবেশ আলী এক আত্মীয় তার ফেসবুক আইডিতে পোস্ট করেন। স্থানীয় গ্রাহকরা জানান, বিদ্যুৎ বিভাগ সংশ্লিষ্টদের দায়িত্বহীনতা কোন পর্যায়ে পৌঁছেছে, আজগবি এই বিল তারই নমুনা। বিদ্যুৎ উন্নয়ন বোর্ডের ওই অফিসের একজন কর্মকর্তা বলেন, ‘এটা অবশ্যই অস্বাভাবিক বিল। এটি অ্যামাউন্ট এন্ট্রির ভুলে হয়ে থাকতে পারে। কারণ একটা সিঙ্গেল ফেইজ গ্রাহকের এমন বিল হওয়ার কথা নয়’।"
রণবীর-দীপিকার বিয়ের পর্ব এখনো শেষই হয়নি। এর মধ্যেই শনিবার ভারতের রাজস্থানের যোধপুরের উমেদ ভবন প্যালেসে বলিউড ও হলিউড তারকা প্রিয়াঙ্কা চোপড়া ও মার্কিন গায়ক নিক জোনাসের বিয়ে হয়ে গেল। প্রথম বিয়েটি খ্রিস্টান ক্যাথলিক রীতিতেই হলো। বিয়ে উপলক্ষে গত দুদিন ধরেই সাজ সাজ রব যোধপুরের উমেদ ভবনে। এবার প্রকাশ্যে সেই বিয়ের অন্দরমহলের দৃশ্য। রবিবার হিন্দু রীতিতে দ্বিতীয়বারের মতো বিয়ে সম্পন্ন হয় এই নবদম্পতির। যদিও এখনো বিয়ের ছবি মেলেনি। তবে বিয়ের দিন শনিবার বিয়ের অনুষ্ঠানের কয়েকটি ছবি শেয়ার করলেন ‘জংলি অভিনেত্রী’ প্রিয়াঙ্কা। মেহেদির ছবি সামাজিক যোগাযোগ মাধ্যমে পোস্ট করেছেন সাবেক বিশ্বসুন্দরী। আছেন পরিণীতি চোপড়াও।
"নাট-বল্টু থেকে শুরু করে সব ধরনের যন্ত্রাংশ এমনকি রেলের অত্যাধুনিক কোচও তৈরি সম্ভব সৈয়দপুর রেল কারখানায়। প্রতিষ্ঠার পর ১৯৬৬ সালে এ কারখানায় নতুন কোচ তৈরি হয়েছিল। এরপর থেকে এখানে বন্ধ রয়েছে কোচ নির্মাণ কার্যক্রম। বর্তমানে শুধু পুরাতন কোচ মেরামত করা হয়। সম্ভাবনাময় এ রেলওয়ে কারখানাটি আধুনিকায়ন হলে উৎপাদন বাড়বে চার গুণ। কারখানাকে কেন্দরল কারখানা প্রতিষ্ঠিত হয়। এখানে মেরামত করা হতো যাত্রীবাহী কোচ, ওয়াগন। তৈরি হতো রেলওয়ের খুচরা যন্ত্রপাতি। ১৯৯২ সালের আগেও ৭ হাজার ৩৫৬ জন শ্রমিক এখানে কর্মরত ছিলেন। ১৯৯৩ সালে ৫৬৭ জন শ্রমিককে গোল্ডেন হ্যান্ডশেকের মাধ্যমে বিদায় দেওয়া হয়। আর জনবল সংকোচন নীতিমালার আওতায় জনবল অর্ধেক কমিয়ে আনা হয় তিন হাজার ১৭১ জনে। পর্যায়ক্রমে দক্ষ শ্রমিকরা অবসরে যাওয়ায় এখন কর্মরত আছেন মাত্র এক হাজার ১১০ জন। নিয়োগ দেওয়া হয়নি নতুন কোনো শ্রমিক। শ্রমিক সংকটে ব্যাহত হচ্ছে উৎপাদন। পর্যাপ্ত বরাদ্দ পেলে এ কারখানায় অত্যাধুনিক কোচ তৈরিও সম্ভব। সংশ্লিষ্ট কর্মকর্তারা জানান, সম্ভাবনাময় এ কারখানার অবস্থা বর্তমানে নাজুক। অর্ধেকের বেশি মেশিনারিজের বয়স ২০ বছরেরও অধিক। আধুনিক মেশিনারিজ না থাকার কারণে হাজার বছরের পুরনো মেশিন দিয়ে কোনো রকমে চলছে কার্যক্রম। মেয়াদোত্তীর্ণ এ সব মেশিন দিয়ে কাজ করতে গিয়ে প্রায়ই বিপদে পড়তে হচ্ছে শ্রমিকদের। সৈয়দপুর রেলওয়ে কারখানার বিভাগীয় তত্ত্বাবধায়ক কুদরত ই-খুদা বলেন, ‘দেশের বৃহত্তর এ রেলওয়ে কারখানাটি আধুনিকায়ন করতে প্রয়োজন দক্ষ জনবল নিয়োগ, পর্যাপ্ত বাজেট, কাঁচামাল ও আধুনিক যন্ত্রপাতি।’"
"সুনামগঞ্জ-৪ (সদর-বিশ্বম্ভরপুর) আসনে মহাজোটের চূড়ান্ত প্রার্থী হয়েছেন এ আসনের বর্তমান সংসদ সদস্য জাতীয় পার্টির পীর ফজলুর রহমান মিসবাহ। দলীয় মনোনয়নের চিঠি না পেয়ে জেলা আওয়ামী লীগের সভাপতি মতিউর রহমান স্বতন্ত্র প্রার্থী হিসেবে মনোনয়নপত্র দাখিল করায় তা প্রত্যাহারের নির্দেশ দিয়েছে দলীয় হাইকমান্ড।দলীয় সূত্র জানিয়েছে, আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের মতিউর রহমানকে মনোনয়নপত্র প্রত্যাহারের নির্দেশ দিয়ে মহাজোট মনোনীত প্রার্থী পীর ফজলুর রহমান মিসবার পক্ষে নেতা-কর্মীদের নিয়ে কাজ করার নির্দেশ দিয়েছেন। আওয়ামী লীগ সাধারণ সম্পাদক ও জাতীয় পার্টির মহাসচিব বাংলাদেশ প্রতিদিনকে বলেন, সুনামগঞ্জ সদর আসনে পীর মিসবাহই মহাজোটের প্রার্থী। এ নিয়ে কোনো দ্বিধাদ্বন্দ্বের অবকাশ নেই। গতকাল রিটার্নিং কর্মকর্তার কার্যালয়ে যাচাই-বাছাইয়ে দেওয়ান জয়নুল জাকেরীনের মনোনয়নপত্র বাতিল হওয়ায় সাবেক হুইপ ফজলুল হক আছপিয়া বিএনপি ও জাতীয় ঐক্যফ্রন্টের প্রার্থী হিসেবে পীর মিসবাহর সঙ্গে ভোট যুদ্ধে লড়বেন। গত কয়েকদিন জনসংযোগকালে পীর ফজলুর রহমান মিসবাহ তাঁর পক্ষে স্বতঃস্ফূর্ত জোয়ার তৈরি করেছেন। সর্বত্র তার পক্ষে নীরব প্রচারণা চলছে। আওয়ামী লীগের নেতা-কর্মীরা ৯ তারিখের পর মহাজোটগতভাবে নির্বাচনে নামার প্রস্তুতি নিচ্ছেন।"
"বসুন্ধরা কিং ব্র্যান্ড সিমেন্টের গুণগত মান ও উপযোগিতা নিয়ে মাগুরায় অনুষ্ঠিত হয়েছে রাজসভা। শহরের মালঞ্চ কমিউনিটি সেন্টারে অনুষ্ঠিত সভায় প্রধান অতিথি ছিলেন মেঘনা সিমেন্ট মিলস লিমিটেডের সাউথ উইংয়ের এজিএম খন্দকার তাজরুল হাসান। সভাপতিত্ব করেন কিং ব্র্যান্ডের পরিবেশক নিমাই চন্দ্র পাল। বিশেষ অতিথি ছিলেন বসুন্ধরা সিমেন্টের বিভাগীয় বিক্রয় ব্যবস্থাপক নুরুল ইসলাম, জেলা পরিষদের উপসহকারী প্রকৌশলী হাসানুর রহমান, স্থানীয় সরকার প্রকৌশল অধিদপ্তর        মাগুরার উপ সহকারী প্রকৌশলী মোহাম্মদ আবু তাহের, বসুন্ধরা সিমেন্ট মাগুরা সদরের টেরিটরি সেলস ম্যানেজার সঞ্জয় কুমার কুন্ডু, প্রকৌশলী কওছার হোসেন, স্থানীয় সিমেন্ট ব্যবসায়ী জিয়াউল হক কামাল, বাবুল হোসেন প্রমুখ।"
"সিলেট-২ আসনের সংসদ সদস্য ও জাতীয় পার্টির কেন্দ্রীয় যুগ্ম মহাসচিব ইয়াহইয়া চৌধুরী এহিয়ার গাড়িতে হামলার ঘটনা ঘটেছে। গত শনিবার দিবাগত রাত সাড়ে ১১টার দিকে সিলেটের ওসমানীনগর উপজেলার বুরুঙ্গা এলাকায় তার গাড়িতে হামলা চালায় দুর্বৃত্তরা। এ ঘটনায় সংসদ সদস্য এহিয়া থানায় একটি সাধারণ ডায়েরি করেছেন। হামলার সময় আত্মরক্ষার্থে এহিয়া গুলি ছুঁড়েছেন। ইয়াহইয়া চৌধুরী এহিয়া জানান, রাতে তিনি তার নির্বাচনী এলাকা ওসমানীনগর থেকে সিলেট নগরীর বাসায় ফিরছিলেন। ওসমানীনগরের বুরুঙ্গা এলাকায় আসার পর তার গাড়ি লক্ষ্য করে দুর্বৃত্তরা ইটপাটকেল নিক্ষেপ করে। ইটপাটকেল তার গাড়িতে লাগলে তিনি আত্মরক্ষার্থে ১০ রাউন্ড ফাঁকা গুলি ছোঁড়েন। পরে তিনি থানায় গিয়ে সাধারণ ডায়েরি করেন। ওসমানীনগর থানার ওসি এস এম আল মামুন বলেন, সংসদ সদস্য এহিয়া বুরুঙ্গা এলাকা দিয়ে যাওয়ার সময় অন্ধকারে কে বা কারা ঢিল ছুঁড়েছে। ঢিলটি সংসদ সদস্যের গাড়িতে লাগলেও কেউ আহত হননি। এ ঘটনায় সংসদ সদস্য থানায় ডায়রি করেছেন। ডায়রিতে তিনি আত্মরক্ষার্থে ১০ রাউন্ড গুলি ছোঁড়ার কথা উল্লেখ করলেও প্রাথমিক তদন্তকালে স্থানীয় লোকজন ও ব্যবসায়ীরা জানিয়েছেন, তারা ২-৩ রাউন্ড গুলির শব্দ শুনেছেন।রংপুরে বাবলুর স্ত্রীর গাড়িতে হামলা : রংপুর থেকে নিজস্ব প্রতিবেদক জানান, রংপুর সদরে গতকাল  দুপুরে জাতীয় পার্টির প্রেসিডিয়াম সদস্য জিয়া উদ্দিন বাবলুর স্ত্রী মেহেজেবুন্নেছা রহমান টুম্পার গাড়িতে হামলা হয়েছে। এ ঘটনায় ৩ জন আহত হয়েছেন। দলীয় সিদ্ধান্তের বাইরে এসে জিয়া উদ্দিন বাবলুর রংপুর-২ আসনের হয়ে মনোনয়নপত্র জমাদানকে কেন্দ্র করে অভ্যন্তরীণ কোন্দলের জেরে এ ঘটনা ঘটেছে। মেহেজেবুন্নেছা রহমান টুম্পা জাতীয় পার্টির চেয়ারম্যান এইচ এম এরশাদের ভাগ্নি। রংপুর মেট্রো পুলিশের কমিশনার আবদুল আলীম বলেন, দুপুরে মনোনয়নপত্র যাছাই বাছাই কার্যক্রম শেষে ফিরে যাওয়ার সময় অজ্ঞাত কতিপয় যুবক মেহেজেবুন্নেছা রহমান টুম্পার গাড়ির গতিরোধ করে তার ড্রাইভার ও সফরসঙ্গীদের ওপর চড়াও হয় এবং ফাইল ছিনিয়ে নেওয়ার চেষ্টা করে। এতে তাদের হামলায় ৩ জন সামান্য আহত হয়।"
"মানুষের নিরাপত্তা ও জানমাল রক্ষার শপথ নিয়ে পুলিশের চাকরিতে ঢুকেছিলেন শফিকুল ইসলাম সাজু। তিনি তার শপথ রেখেছেন। কিন্তু তার এই শপথ রাখার মূল্য দিতে পারেনি রাষ্ট্র। বাংলাদেশে জেএমবি উত্থানের তথ্য সর্বপ্রথম তিনিই প্রকাশ্যে এনেছিলেন। জীবনবাজি রেখে যুদ্ধ করেছিলেন ভয়ঙ্কর জঙ্গিদের সঙ্গে। গ্রেফতার করেছিলেন বাংলাভাইয়ের মতো শীর্ষ জঙ্গি নেতাদের। মামলার বাদীও ছিলেন তিনি। সাহসী এই পুলিশ কর্মকর্তা পুরস্কৃত হওয়ার পরিবর্তে চাকরি হারিয়েছেন। চাকরি ফিরে পেতে পুলিশ দফতরে, মন্ত্রণালয়ের কর্মকর্তাদের দ্বারে দ্বারে ঘুরেছেন। অনেকের আশ্বাসে নতুন করে বুক বেঁধেছেন। পুলিশের পদস্থ কর্মকর্তারা চাকরি ফেরতের আশ্বাস দিয়ে তার কাছ থেকে জঙ্গিবিষয়ক তথ্য নিয়ে নিজেরা শুধু বাহবা কুড়িয়েছেন। কিন্তু শফিকুলের কথা কেউ মনে রাখেননি। দিন যায় মাস যায়, বছর গড়ায়-চাকরি আর ফেরত পান না এই পুলিশ কর্মকর্তা। এক সময়ের সাহসী পুলিশ কর্মকর্তা এখন শতবর্ষী মা, দুই সন্তান-স্ত্রী নিয়ে ঢাকায় মানবেতর জীবন-যাপন করছেন। চাকরি হারানো এই পুলিশ কর্মকর্তার প্রশ্ন, জীবনবাজি রেখে জঙ্গিদের গ্রেফতার করাই কি ছিল আমার অপরাধ? তবে কেন আমাদের শপথ করানো হয়? সংশ্লিষ্টরা বলছেন, পুলিশের দুঃসাহসিক কাজের জন্য পুরস্কৃত করার রেওয়াজ রয়েছে। কিন্তু সেই পুরস্কারের পরিবর্তে যদি চাকরি কেড়ে নেওয়া হয়, তবে ভালো কাজ করার আগে পুলিশ বার বার চিন্তা করবে। ভালো কাজ পুুলিশের কাছ থেকে পাওয়াটা কঠিন হবে। উল্লেখ্য, দশ ট্রাক অস্ত্র উদ্ধার ঘটনার দুই নায়ক পুলিশের দুই সার্জেন্টকে পরবর্তীতে চরম হয়রানির শিকার হতে হয়েছিল। চাকরি হারানোসহ মামলার আসামি পর্যন্ত করা হয়। যদিও পরবর্তীতে চাকরি ফেরত পান সেই দুই সার্জেন্ট। ২০০৩ সালের ১৪ আগস্ট। গভীর রাতে পুলিশের কাছে খবর আসে-জয়পুরহাট জেলার ক্ষেতলাল থানা এলাকার মহেশপুর গ্রামের মন্তেজার রহমানের বাড়িতে জঙ্গিদের প্রশিক্ষণ চলছে। সারা দেশ থেকে জঙ্গিরা সমবেত হয়েছে সেই বাড়িতে। এমন খবর পেয়ে সদর থানা পুলিশ জেলা পুলিশের নির্দেশনায় সেই গ্রামে অভিযান চালায়। যদিও এলাকাটি ছিল ক্ষেতলাল থানা এলাকার। সদর থানার ওসি ইকবাল শফি ও একই থানার এসআই শফিকুল ইসলাম সাজুর নেতৃত্বে ১০-১২ জন অভিযানে অংশ নেয়। গভীর রাতে মন্তেজার রহমানের বাড়ির প্রাচীর টপকিয়ে প্রবেশ করে বাড়ির দরজা খুলে দেন এসআই শফিকুল। পুলিশের দল বাড়ির ভিতর প্রবেশ করেই হতবাক। বাড়ির মধ্যে ২৫০-৩০০ মানুষ। জিজ্ঞাসাবাদে তারা জানায়, পার্বত্য জেলা ছাড়া বাংলাদেশের সব জেলা থেকে তারা এসেছে। উদ্দেশ্য ধর্ম প্রচার। কিন্তু পুলিশ জানতে পারে ২-৩ দিন ধরে তারা সেখানে অবস্থান করে জঙ্গি প্রশিক্ষণ নিচ্ছিল। স্বল্পসংখ্যক পুলিশ হওয়ায় তাদের আটক করাটা কঠিন হয়ে পড়ে। ওসি ফোনে এসপির সঙ্গে কথা বলেন। এসপি তাদের কৌশলে আটকে রাখতে বলেন। অতিরিক্ত পুলিশ পাঠানো হবে বলে এসপি আশ্বাস দেন। কিন্তু দীর্ঘ সময়ে পুলিশ আসে না। জঙ্গিরাও বুঝতে পারে পুলিশের কৌশল। তারা সেখান থেকে চলে যাওয়ার চেষ্টা করলে পুুলিশের সঙ্গে বচ্সা হয়। এক পর্যায়ে তারা পুলিশের ওপর হামলা চালায়। ওসির মাথা ফেটে যায়। ছিনিয়ে নেয় ওয়াকিটকি। এসআই শফিকুল সঙ্গীয় ফোর্সদের নিয়ে জঙ্গিদের গ্রেফতারে তৎপর হয়ে ওঠেন। শুরু হয় বন্দুকযুদ্ধ। আতঙ্ক তখন চারদিকে। স্বল্পসংখ্যক পুলিশ জীবনবাজি রেখে যুদ্ধ করতে থাকে। দুই কনস্টেবল আহত হলে জঙ্গিরা তাদের শটগান ছিনিয়ে নেয়। অতিরিক্ত পুলিশ ইতিমধ্যে চলে আসে। পাকড়াও হয় শীর্ষ জঙ্গিদের ৩৩ জন। বাকিরা পালাতে সমর্থ হয়। ঘটনাস্থল থেকে লাঠি, নিষিদ্ধ বই, বাংলাদেশের সব জঙ্গির নামের তালিকা, চাঁদা আদায়ের রশিদসহ প্রায় ২০০-২৫০টি ট্রাভেল ব্যাগ জব্দ করা হয়। ক্ষেতলাল থানায় হাজির হয়ে এসআই শফিকুল বাদী হয়ে মামলা করেন। মামলা নম্বর-৬(৮)২০০৩। গ্রেফতারকৃতদের মধ্যে আতাউর রহমান সানি (জামালপুর), ছিদ্দিকুর রহমান বাংলাভাই (বগুড়া), মামুনুর রশিদ (গাইবান্ধা) ও আবদুল আউয়াল (নাটোর)-সহ ময়মনসিংহের ত্রিশালে পুলিশের ভ্যান থেকে পলাতক আসামি সালাউদ্দিন সালেহীনও ছিলেন। যদিও এরা প্রত্যেকেই পরবর্তীতে ছাড়া পান। পরে আবারও গ্রেফতার হন। প্রথম চারজনের ফাঁসির রায় কার্যকর হয়। ঘটনাটি সে সময় দেশ-বিদেশে বেশ আলোড়ন সৃষ্টি করলেও কয়েকদিনের মধ্যে প্রেক্ষাপট বদলে যায়। প্রথমে অস্ত্র হারানোর অপরাধে দুই কনস্টেবলকে চাকরিচ্যুত করা হয়। কিন্তু বিশেষ জেলার লোক হওয়ায় কিছুদিনের মধ্যেই তারা চাকরি ফিরে পান। অন্যদিকে ওসি ইকবাল শফির ওয়াকিটকি হারানোর অপরাধে তার বিরুদ্ধে বিভাগীয় মামলা হলেও তা থেকে তিনি খালাস পান। অথচ সব কৃতিত্ব এসআই শফিকুলের, তদুপরি অদৃশ্য শক্তির রোষানলে পড়তে হয় তাকে। কয়েকদিনের মধ্যে তার পঞ্চগড়, খাগড়াছড়ি ও ডিএমপিতে একই সঙ্গে বদলির আদেশ হয়, যা নিয়মনীতি পরিপন্থী।এসআই শফিকুল ডিএমপিতে যোগদান করলে জয়পুরহাট জেলার পুলিশ সুপার এসআই শফিকুলকে ওই ঘটনায় বিভাগীয় মামলার দণ্ডস্বরূপ ‘ব্ল্যাক মার্ক’ প্রদান করে ডিএমপিতে পাঠান। যার ফলে ডিএমপির ঊর্ধ্বতন পুলিশের কাছে এসআই শফিকুল চোখের বালি হয়ে যান। এসআই শফিকুল মিরপুর থানায় কর্মরত থাকাকালে ওই থানায় ওসি ছিলেন ইন্তেজার রহমান। যিনি ঢাকাস্থ বগুড়া সমিতির সাধারণ সম্পাদক ছিলেন। ২০০৪ সালে ইন্তেজার রহমান ছিলেন একজন ক্ষমতাধর ওসি। নানাভাবে তাকে সমস্যায় ফেলার চেষ্টা করা হয়। অবশেষে একটি ঘটনার সঙ্গে জড়িয়ে তাকে অভিযুক্ত করা হয়। একই ঘটনায় ওসি ও আরেক এসআই অভিযুক্ত হলেও তারা ছাড় পেয়ে যান। ওই ঘটনায় এসআই শফিকুলের বিরুদ্ধে বিভাগীয় মামলা নম্বর-৫৩/২০০৫, তাং-১০/০৩/২০০৫ (পিআরবি মূলে) রুজু করান। ডিসি কোহিনুর মিয়া এসআই শফিকুলকে পিআরবি আইনে বার্ষিক ইনক্রিমেন্ট কর্তনের দণ্ড প্রদান করেন। এসআই শফিকুল বলেন, জেএমবি গ্রেফতার করায় কোনো স্বার্থান্বেষী মহলের সুনাম নষ্ট হওয়ার ষড়যন্ত্রস্বরূপ তার বিরুদ্ধে এসব সাজানো বিভাগীয় মামলার দণ্ড তার ভবিষ্যৎ চাকরিজীবনে পদোন্নতির অন্তরায় হয়ে দাঁড়াবে, তাই তিনি ডিএমপি পুলিশ কমিশনার বরাবর আপিল করেন। ডিএমপি হেডকোয়ার্টারে যার মাধ্যমে আপিল করতে হয় তিনি ছিলেন আর আই ইউনুস আলী, তিনিও ছিলেন বগুড়ার লোক এবং ওসি ইন্তেজারের পরম বন্ধু। ফলে আপিলে তার সাজা মওকুফ না করে বরং তাকে চাকরি থেকে সরিয়ে দেওয়া হয়। তিনি বলেন, জয়পুরহাট জেলার মামলার বিচারক মন্তব্য করেছেন, ‘এই মামলাটি যদি পুলিশ সঠিকভাবে তদন্ত করে ব্যবস্থা নিত তাহলে হয়তো বাংলাদেশে জেএমবি বিস্তার লাভ করত না’ অথচ সেই সাহসী পুলিশ অফিসার এসআই শফিকুল ইসলাম পুরস্কৃত না হয়ে বরং কোনো প্রকার অপরাধ না করেও শুধু ষড়যন্ত্রের শিকার হয়ে চাকরিচ্যুত হয়েছেন।"
"নাটোর সুগার মিলের বয়েলিং সেকশনের চারটি ট্যাংক ধসে পড়ে গত রবিবার। এ কারণে পরদিন থেকে মিলে উৎপাদন অনির্দিষ্টকালের জন্য বন্ধ ঘোষণা করে কৃর্তপক্ষ। উৎপাদন শুরুর মাত্র ১০ দিনের মাথায় চিনিকল বন্ধ হয়ে যাওয়ায় বিপাকে পড়েছেন নাটোর ও নলডাঙ্গা উপজেলার কয়েক হাজার আখচাষী। তাদের শত শত মণ কাটা আখ এখন কি করবেন এ নিয়ে দুশ্চিন্তায় রয়েছেন। কল চালু থাকা অবস্থায় যে আখ ক্রয় কেন্দ্রে সরবারহ করেছেন তার টাকা এখনও হাতে পায়নি চাষীরা। এতে চিন্তা আরও বেড়ে গেছে। প্রায় ৫৬ কোটি টাকা লোকসানের বোঝা নিয়ে গত ১৬ নভেম্বর ২০১৮-১৯ মৌসুমে আখ মাড়াই কার্যক্রম শুরু হয়েছিল। সরেজমিনে গতকাল বুড়িরভাগ উচ্চ বিদ্যালয়মাঠে অবস্থিত আখ ক্রয় কেন্দ্রে গিয়ে দেখা যায়, শত শত মণ আখ মাঠে পড়ে আছে। চাষীরা আখ ক্রয় কেন্দ্রে ভিড় করছেন। বুড়িরভাগ গ্রামের জুয়েল আলী জানান, তিনি এবার ৪১ বিঘা জমিতে আখ চাষ করেছেন। ইতোমধ্যে ৪০ গাড়ি আখ চিনিকলের ক্রয় কেন্দ্রে দিয়েছেন। কয়েকশ মণ আখ জমিতে কাটা রয়েছে। শাখাড়ীপাড়ার আখ চাষী তছির হাজি জানান, তার চার বিঘা জমির আখ নিয়ে এখন কি করবেন তা জানতে চিনিকলের আখ ক্রয় কেন্দ্রে এসেছেন। একই অভিযোগ করেন ক্রয়কেন্দ্রে আসা আরও কয়েকজন আখচাষী। নলডাঙ্গা উপজেলা কৃষি কর্মকর্তা আমিরুল ইসলাম জানান, এ উপজেলায় এবার এক হাজার ৪২০ হেক্টর জমিতে আখ চাষ হয়েছে। চিনিকলের বুড়িরভাগ আখ ক্রয় কেন্দ্রের ভারপ্রাপ্ত কর্মকর্তা সোহরাব হোসেন জানান, চাষীদের জমিতে যে সব আখ কাটা আছে শুধু সে সব আখ কেনার সিন্ধান্ত হয়েছে। এ সব আখ রাজশাহী সুগার মিলে পাঠানো হবে। নাটোর সুগার মিলের মহাব্যবস্থাপক মধাব চন্দ্র বলেন, ‘গত রবিবার চিনিকলের সিরাপ ট্যাংক ধসে পড়ায় সব ধরনের কার্যক্রম বন্ধ রয়েছে। কবে নাগাদ চিনিকল চালু হবে তা সুনিদিষ্ট করা বলা যাচ্ছে না।’ উল্লেখ্য, ২০১৮-১৯ মাড়াই মৌসুমে এক লাখ ৫৮ হাজার ১১৭ টন আখ মাড়াই করে ১২ হাজার ২২৫ টন চিনি উৎপাদনের লক্ষ্যমাত্রা নির্ধারণ করেছে নাটোর সুগার মিল।"
"ঢাকার কেরানীগঞ্জ থানার নাশকতার দুই মামলায় বিএনপির ভাইস চেয়ারম্যান আমানউল্লাহ আমানসহ ১৬২ জনের বিরুদ্ধে গ্রেফতারি পরোয়ানা জারি করেছে আদালত। গতকাল ঢাকার সিনিয়র জুডিশিয়াল ম্যাজিস্ট্রেট ফাইরুজ তাসনীম পৃথক দুই মামলার অভিযোগপত্র আমলে নিয়ে এ আদেশ দেন। আদেশে বলা হয়, আসামিরা আদালতে হাজির না হওয়ায় তাদের বিরুদ্ধে গ্রেফতারি পরোয়ানা জারি করা হলো। একই সঙ্গে এসব আসামিকে গ্রেফতার করা গেল কি না সে বিষয়ে প্রতিবেদন দাখিলের জন্য আগামী ১৩ জানুয়ারি দিন ধার্য করা হলো। কেরানীগঞ্জে নাশকতার অভিযোগে দণ্ডবিধি ও বিস্ফোরক আইনের পৃথক দুই মামলার অভিযোগপত্র আমলে নেওয়ার দিন ধার্য ছিল গতকাল। কিন্তু আমানসহ ১৬৯ আসামি উচ্চ আদালত থেকে জামিন পেয়ে বিচারিক আদালতে হাজির না হয়ে সময়ের আবেদন করে। আদালত শুনানি শেষে সময় আবেদন নাকচ করে তাদের বিরুদ্ধে গ্রেফতারি পরোয়ানা জারি করেন। অন্য ১৪ জন আসামি আদালতে হাজির থাকায় তাদের জামিন বহাল রাখেন বিচারক। এছাড়া মামলার শুরু থেকে পলাতক রয়েছে ৫ আসামি।"
"এভারেস্ট জয়ী এম এ মুহিত বলেছেন, একাদশ জাতীয় সংসদ নির্বাচনে তরুণ ভোটার একটি বড় ফ্যাক্টর। রাজনৈতিক দলগুলো তরুণদের মনোযোগ আকর্ষণ করতে বিভিন্ন কর্মসূচি হাতে নিচ্ছে। তরুণ প্রজন্মকে বাঁচাতে চাইলে মাদকের বিরুদ্ধে প্রতিরোধ গড়ে তুলতে হবে। সৎ, যোগ্য প্রার্থীর মনোনয়ন তরুণ ভোটারদের কাছে বেশি গ্রহণযোগ্য হবে বলে মন্তব্য করেন তিনি।গতকাল বাংলাদেশ প্রতিদিনকে দেওয়া এক সাক্ষাৎকারে তিনি আরও বলেন, তরুণরা সৎ প্রার্থীদের নেতা হিসেবে পছন্দ করে। কিন্তু আমাদের দেশে ঘুরেফিরে দুর্নীতিবাজ, অসৎ মানুষদের নেতা মনোনয়ন দেওয়ার অনুশীলন চালু আছে। দেখা যায় ঘুরেফিরে তারাই আসে। এই সংস্কৃতি থেকে বেরিয়ে ক্লিন ইমেজের সৎ মানুষকে মনোনয়ন দিতে হবে। খেলাধুলায় আগ্রহী হলে তরুণদের সুকুমার বৃত্তির বিকাশ ঘটে। শুধু ক্রিকেট বা ফুটবল নয়, পর্বতারোহণে আগ্রহী তরুণদের জন্য রাষ্ট্রীয় পৃষ্ঠপোষকতা প্রয়োজন।"
"একাদশ জাতীয় সংসদ নির্বাচনে মহাজোটের প্রার্থীদের সম্পদের পরিমাণ গত ১০ বছরের ব্যবধানে হু হু করে বেড়েছে। পক্ষান্তরে ২০-দলীয় জোট সমর্থিত প্রার্থীদের বেড়েছে মামলা। মহাজোট ও জোট মনোনীত রাজনৈতিক নেতাদের মনোনয়নপত্রের সঙ্গে দেওয়া হলফনামায় উঠে এসেছে এ চিত্র। গত ১০ বছরের ব্যবধানে মহাজোটের কোনো কোনো প্রার্থীর সম্পদ বেড়েছে প্রায় ২ হাজার ২৬৭ গুণ। পক্ষান্তরে ২০-দলীয় জোটের কোনো কোনো প্রার্থীর বিরুদ্ধে মামলা হয়েছে সর্বোচ্চ ৭৭টি। প্রার্থীদের দেওয়া হলফনামা পর্যালোচনা করে দেখা যায়, চট্টগ্রাম-১০ (হালিশহর-পাহাড়তলী) আসনে আওয়ামী লীগের মনোনীত প্রার্থী ডা. আফসারুল আমিন হলফনামায় উল্লেখ করেন, তার নগদ ৪ কোটি ৮ লাখ ১৯ হাজার ২৪৫ টাকা। অথচ তিনি নবম জাতীয় সংসদ নির্বাচনে স্বতন্ত্র প্রার্থী হিসেবে দেওয়া হলফনামায় নিজের নগদ টাকার উল্লেখ করেন ১৮ হাজার ১ টাকা। ১০ বছরের ব্যবধানে সাবেক এ মন্ত্রীর নগদ অর্থের পরিমাণ বেড়েছে ২ হাজার ২৬৭ গুণ! চট্টগ্রাম-৮ (বোয়ালখালী-চান্দগাঁও) আসনে জাসদ কার্যকরী সভাপতি মঈনউদ্দিন খান বাদল একাদশ জাতীয় সংসদ নির্বাচনের হলফনামায় উল্লেখ করেন তার ১ কোটি ৬৮ লাখ ৬১ হাজার ৫২৭ টাকার অস্থাবর সম্পদ রয়েছে। নবম জাতীয় সংসদ নির্বাচনে দেওয়া হলফনামায় তিনি অস্থাবর সম্পদের পরিমাণ উল্লেখ করেছিলেন ৯ লাখ ৭৫ হাজার টাকার। ১০ বছরের ব্যবধানে তার সম্পদ বেড়েছে ১৭ দশমিক ২৯ গুণ! চট্টগ্রাম-৪ (সীতাকুণ্ড) আসনে আওয়ামী লীগ মনোনীত প্রার্থী দিদারুল আলম হলফনামায় অস্থাবর সম্পদের পরিমাণ দেখিয়েছেন ২০ কোটি ৫৮ লাখ ২২ হাজার ৬৮৩ টাকা। ব্যবসা প্রতিষ্ঠানের সংখ্যা উল্লেখ করেন ২৩টি। অথচ দশম জাতীয় সংসদ নির্বাচনে দেওয়া হলফনামায় তিনি উল্লেখ করেন, তার স্থাবর সম্পদের পরিমাণ ১৫ কোটি ২২ লাখ ৬৫ হাজার ১৬৩ টাকা এবং ব্যবসা প্রতিষ্ঠানের সংখ্যা ১৭টি। একই ভাবে চট্টগ্রামের ১৬টি আসনে মহাজোটের প্রার্থীদের বেশির ভাগেরই সম্পদের পরিমাণ বেড়েছে। মহাজোটের প্রার্থীদের সময়ের সঙ্গে পাল্লা দিয়ে সম্পদের পরিমাণ বাড়লেও বিপরীত চিত্র ২০-দলীয় জোট প্রার্থীদের। ১০ বছর ক্ষমতার বাইরে থাকা এসব নেতার মামলার সংখ্যা বেড়েছে হু হু করে। নবম জাতীয় সংসদ নির্বাচনে চট্টগ্রাম-৪ আসনের বিএনপির প্রার্থী আসলাম চৌধুরী উল্লেখ করেন, তার বিরুদ্ধে কোনো ফৌজদারি মামলা নেই। কিন্তু একাদশ জাতীয় সংসদ নির্বাচনে ইসিতে দেওয়া হলফনামায় তিনি উল্লেখ করেন, তার বিরুদ্ধে ৭২টি মামলা রয়েছে। গত ১০ বছরেই এসব মামলা করা হয়। যদিও মনোনয়নপত্র যাচাই-বাছাইয়ের সময় বাতিল করা হয় আসলাম চৌধুরীর মনোনয়নপত্র। একইভাবে চট্টগ্রাম-৯ (কোতোয়ালি) আসনের বিএনপির প্রার্থী মোহাম্মদ শামসুল আলম উল্লেখ করেন, তার বিরুদ্ধে ৭৭টি মামলা রয়েছে। তার মনোনয়নপত্র বাতিল করে নির্বাচন কমিশন। একই আসনের বিএনপির আরেক প্রার্থী ডা. শাহাদাত হোসেনের নামে মামলা রয়েছে ৪০টি। চট্টগ্রাম-১১ (বন্দর) আসনের বিএনপির প্রার্থী আমীর খসরু মাহমুদ চৌধুরীর নামে মামলা রয়েছে ১৪টি। নবম জাতীয় সংসদ নির্বাচনে যা ছিল দুটি। চট্টগ্রাম-১০ (ডবলমুরিং-হালিশহর) আসনের বিএনপির আবদুল্লাহ আল নোমানের নামেও রয়েছে ১৪টি মামলা। নবম জাতীয় সংসদ নির্বাচনে মনোনয়নপত্রের সঙ্গে দেওয়া হলফনামায় তিনি উল্লেখ করেছিলেন, তার বিরুদ্ধে একটি মামলা রয়েছে। চট্টগ্রাম-৮ (চান্দগাঁও) আসনের বিএনপির প্রার্থী এম মোরশেদ খানের নামে মামলা রয়েছে সাতটি এবং একই আসনের বিএনপির প্রার্থী আবু সুফিয়ানের বিরুদ্ধে ১৮টি মামলা রয়েছে।পাঁচ বছর আগে এ সংখ্যা ছিল পাঁচটি। যাচাই-বাছাইয়ে মোরশেদ খানের মনোনয়নপত্র বাতিল করা হয়।"
"নতুনত্ব ও বৈচিত্র্য এনে এদেশের ব্যান্ড সংগীতকে বিশ্বের দরবারে তুলে ধরা সদ্য প্রয়াত আইয়ুব বাচ্চুকে নানা আয়োজনে স্মরণ করা হয়েছে। গতকাল ‘বামবা’ আয়োজিত শ্রদ্ধাঞ্জলি অনুষ্ঠানে তাকে গভীর শ্রদ্ধায় মূল্যায়ন করেন দীর্ঘদিনের সহকর্মী, বন্ধু, শিল্পী ও গানের মানুষরা। সন্ধ্যায় শিল্পকলা একাডেমির সংগীত ও নৃত্যকলা কেন্দ্র মিলনায়তনে অনুষ্ঠিত হয় ‘ফেয়ারওয়েল ট্রিবিউট টু আইয়ুব বাচ্চু’ নামের এ অনুষ্ঠান। এতে প্রধান অতিথি ছিলেন সংস্কৃতিমন্ত্রী আসাদুজ্জামান নূর। ব্যান্ড সংগীতশিল্পী মাকসুদের সঞ্চালনায় আইয়ুব বাচ্চুকে নিয়ে কথা বলেন সংগীতশিল্পী রফিকুল আলম, বামবার সভাপতি ও মাইলস’এর হামিন আহমেদ, শাফিন আহমেদ, ফিডব্যাকের ফুয়াদ নাসের বাবু, মাইলস’ এর মানাম আহমেদ, দলছুট’এর বাপ্পা মজুমদার প্রমুখ। আসাদুজ্জামান নূর বলেন, আইয়ুব বাচ্চু এদেশের ব্যান্ড সংগীতকে অনন্য উচ্চতায় নিয়ে গেছেন। সবসময় প্রাণোচ্ছ্বল এই শিল্পী অনেক বড় মাপের একজন মানুষ ছিলেন। খুব সহজেই সবাইকে আপন করে নেওয়ার মতো গুণ ছিল তার মধ্যে। আইয়ুব বাচ্চুর অনেক স্বপ্ন ছিল, সে স্বপ্নগুলো বাস্তবায়নে আমাদের সবাইকে ঐক্যবদ্ধভাবে কাজ করতে হবে। তার চলে যাওয়াতে আমাদের ব্যান্ড সংগীতের অপূরণীয় ক্ষতি হয়ে গেল। তার গানের মধ্য দিয়ে তিনি আমাদের মাঝে অনেক দিন বেঁচে থাকবেন। দুই পর্বে বিভক্ত এ অনুষ্ঠানের দ্বিতীয় পর্বে আইয়ুব বাচ্চু ও এলআরবির ১৫টি গান গেয়ে শোনান বিভিন্ন ব্যান্ড দলের সদস্যরা। গানগুলোর মধ্যে ছিল ‘এখন অনেক রাত’ ‘রাতের তারার মতো’ ‘চাঁদ মামা’ ‘ফেরারি মন’, ‘গতকাল রাতে’ ‘সুখেরই পৃথিবী’ ‘ঘুম ভাঙা শহরে’ ‘দিশেহারা’ ‘ময়না’ ‘রূপালী গিটার’ ‘হাসতে দেখো’ ‘বাংলাদেশ’ ‘নীল বেদনা’ ও ‘ঘুমন্ত শহরে’। সবশেষে সব কণ্ঠ এক হয়ে ‘চলো বদলে যাই’ গানটি গাওয়ার মধ্য দিয়ে শেষ হয় এ আয়োজন। অনুষ্ঠানের শুরুতে আইয়ুব বাচ্চুর স্মৃতির প্রতি শ্রদ্ধা নিবেদনে দাঁড়িয়ে এক মিনিট নীরবতা পালন করা হয়। এরপর আইয়ুব বাচ্চুকে নিয়ে ‘বামবা’ নির্মিত একটি তথ্যচিত্র প্রদর্শন করা হয়।"
"বাংলাদেশ জাতীয় নারী ক্রিকেট দলের অলরাউন্ডার জাহানারা আলম বলেছেন, নারীদের চলার পথ মসৃণ করতে হবে। জীবনের লক্ষ্যে পৌঁছাতে সামাজিক অনেক প্রতিবন্ধকতা পাড়ি দিয়ে এগিয়ে যেতে হয় নারীদের। খেলাধুলার ক্ষেত্রে আরও বেশি। তাই ক্রীড়াঙ্গনে নারীর অংশগ্রহণ বাড়াতে কাজ করতে হবে। গতকাল বাংলাদেশ প্রতিদিনকে দেওয়া এক সাক্ষাৎকারে তিনি এ মন্তব্য করেন।তারকা এই ক্রিকেটার আরও বলেন, এশিয়া কাপ থেকে শুরু করে বিভিন্ন ফর্মের খেলায় সফলতা পাচ্ছে দল। শুধু ক্রিকেট নয়, অন্য খেলাধুলাতেও সুনাম অর্জন করছে বাংলাদেশ। বিভিন্ন সমস্যায় পাশে বিপদে-আপদে সহযোগিতা পাচ্ছেন খেলোয়াড়রা। এই সহযোগিতার হাত খুব প্রয়োজন। খেলাধুলার প্রতি তরুণদের আগ্রহী করতে হবে। মেয়েদের ব্যাপারে একটু বেশি সচেতন হতে হবে। এজন্য শুধু সরকার বা সমাজ নয়, পরিবারকেও গুরুত্বপূর্ণ ভূমিকা পালন করতে হবে।"
"নওগাঁর রানীনগর উপজেলা সদর থেকে প্রায় পাঁচ কিলোমিটার পশ্চিমে ছোট যমুনা নদীর পাশে কাশিমপুর রাজবাড়ী। এটি উপজেলার একমাত্র ঐতিহাসিক স্থান হিসেবে পরিচিত। রাজবাড়ীটি পাগলা রাজার বাড়ি বলেও পরিচিত।  এখন শেষ অংশটুকুও ধ্বংসের দ্বারপ্রান্তে। তবে মন্দিরের কিছু অংশ এখনো কালের সাক্ষী হয়ে দাঁড়িয়ে রয়েছে। কাশিমপুর পাগলা রাজা নাটোরের রাজার বংশ। শ্রী অন্নদা প্রসন্ন লাহিড়ী বাহাদুর ছিলেন এই রাজত্বের শেষ রাজা। তার চার ছেলে ও এক মেয়ে ছিলেন। ১৯৪৭ সালে দেশ বিভাগের পর রাজবংশের সবাই ভারতে চলে যান। শুধু ছোট রাজা শ্রী শক্তিপ্রসন্ন লাহিড়ী দেশ স্বাধীন হওয়ার আগ পর্যন্ত কাশিমপুর রাজবাড়ীতে বসবাস করতেন। সময়ের বিবর্তনে তিনিও এক সময় কিছুটা চুপিসারে রাজবাড়ী স্টেটের অঢেল সম্পদ রেখে ভারতে চলে যান। রাজবাড়ীটি দুই একর ১৯ শতক জমির ওপর। এই রাজবাড়ীর নিদর্শনগুলো দীর্ঘদিন ধরে রক্ষণাবেক্ষণ ও সংস্কারের অভাবে ধ্বংসপ্রায়। রাজবাড়ীর মূল ভবনের সামনের চারটি গম্বুজ, উত্তর পাশে হাওয়াখানা ও পশ্চিম পাশে একটি দুর্গা মন্দির ছিল। মন্দিরের পাশে ছিল রাজবাড়ীর বৈঠকখানা, পুকুর ও নদীর ধারে একটি কাচের ঘরের তৈরি বালিকা বিদ্যালয়।বর্তমানে রাজার জায়গার কিছু অংশ এখন কাশিমপুর ইউনিয়ন ভূমি অফিস হিসেবে ব্যবহার করা হচ্ছে। মন্দিরের কিছু অংশ এখনো কালের সাক্ষী হয়ে দাঁড়িয়ে রয়েছে। অবহেলা-অযন্তে ধ্বংসের দ্বারপ্রান্তে দাঁড়িয়ে থাকা রাজবাড়ীটির শেষ অংশটুকু এখনো অনেকে দেখতে আসে। এই ঐতিহাসিক স্থাপনাটির সংস্কার করা হলে রাজবাড়ীটিকে ঘিরে গড়ে উঠতে পারে আকর্ষণীয় পর্যটন কেন্দ্র। কাশিমপুর রাজার শত শত বিঘা জমি ও পুকুর স্থানীয় প্রভাবশালীরা কৌশলে দখলে রেখেছে। দায়িত্বশীল মহল নজর না দেওয়ায় রাজবাড়ীটি স্থানীয় প্রভাবশালীদের দখলে চলে যাচ্ছে। এতে কোটি কোটি টাকার সম্পদ ও রাজস্ব থেকে বঞ্চিত হচ্ছে সরকার। কাশিমপুর ইউনিয়ন পরিষদের চেয়ারম্যান মকলেছুর রহমান জানান, স্বাধীনতার পর কাশিমপুর রাজার বংশধররা কয়েক দফায় সবাই এই রাজত্ব ছেড়ে ভারতে চলে যান। তারা চলে যাওয়ায় স্থানীয় কিছু ব্যক্তি রাজার এই বিশাল সম্পত্তি দখলে নেয়। একসময় বিভিন্ন কায়দায় উপজেলা ভূমি অফিস থেকে লিজ নেওয়ার কথা শুনেছি। এমনকি বড় বড় দালানকোঠা ঘেরা প্রাচীর ও রাজার প্রাসাদের ইট খুলে প্রকাশ্যে অথবা রাতের আঁধারে স্থানীয়রা লুটপাট করে বিক্রি করে দিচ্ছে। রাষ্ট্র রক্ষণাবেক্ষণ ও সংস্কারের মাধ্যমে দৃষ্টিনন্দন করলে এখানে গড়ে উঠতে পারে ভ্রমণপিপাসুদের জন্য দর্শনীয় স্থান।"
আগামী জাতীয় সংসদ নির্বাচনে ফ্যাক্টর তরুণ ভোটাররাই। হিসাব-নিকাশে বড় ভূমিকা রাখবে তারাই। তরুণদের চাওয়া পাওয়ায় গুরুত্ব দিয়েই সব পার্টি তৈরি করবে নির্বাচনী ইশতেহার। কী চায় তারুণ্য রাজনৈতিক দলগুলোর কাছে? এ নিয়ে সংশ্লিষ্টদের সঙ্গে কথা বলেছেন আমাদের নিজস্ব প্রতিবেদক
"পার্বত্য শান্তিচুক্তির ২১ বছর পূর্তি উপলক্ষে এক আলোচনা সভায় বক্তারা বলেছেন, শান্তিচুক্তির পর পার্বত্য চট্টগ্রামে শান্তি ফিরে এসেছে। অটুট হয়েছে সম্প্রীতি। স্বাভাবিক হয়েছে এ অঞ্চলের পরিস্থিতি। তারা বলেন, শান্তিচুক্তির বেশির ভাগ সরকার বাস্তবায়ন করেছে। ওই চুক্তির ৭২ ধারার মধ্যে ৪৮ ধারা বাস্তবায়িত হয়েছে। বাকিগুলো বাস্তবায়ন প্রক্রিয়াধীন। শেখ হাসিনার নেতৃত্বাধীন আওয়ামী লীগ সরকার পার্বত্য শান্তিচুক্তি স্বাক্ষর করেছে, এ সরকারই শান্তিচুক্তির পুরোপুরি বাস্তবায়ন করবে। গতকাল রাঙামাটি পার্বত্য জেলা পরিষদের সম্মেলন কক্ষে পরিষদ চেয়ারম্যান বৃষ কেতু চাকমার সভাপতিত্বে অনুষ্ঠিত এ আলোচনা সভায় প্রধান অতিথি ছিলেন তিন পার্বত্য জেলার সংরক্ষিত মহিলা আসনের সংসদ সদস্য ফিরোজা বেগম চিনু। এতে আরও বক্তব্য রাখেন, ডিজিএফআইয়ের রাঙামাটির অধিনায়ন কর্নেল মো. শামসুল আলম, রাঙামাটি সদর জোন কমান্ডার লেফটেন্যান্ট কর্নেল রেদুওয়ান ইসলাম, অতিরিক্ত জেলা প্রশাসক এসএম শফি কামাল, জেলা পরিষদের মুখ্য নির্বাহী কর্মকর্তা ছাদেক আহম্মদ প্রমুখ।অন্যদিকে জনসংহতি সমিতির সহ-সভাপতি ঊষাতন তালুকদার এমপি পৃথক সভায় বলেন, পার্বত্য শান্তিচুক্তির পূর্ণ বাস্তবায়ন না হলে পাহাড়ে স্থায়ী শান্তি প্রতিষ্ঠা করা সম্ভব নয়। তিনি বলেন, আওয়ামী লীগ নেতৃত্বাধীন মহাজোট সরকার দুই মেয়াদে ১০ বছর ধরে ক্ষমতায় থাকলেও পার্বত্য চট্টগ্রাম চুক্তির অবাস্তবায়িত বিষয়গুলো বাস্তবায়নে কার্যকর উদ্যোগ নেয়নি। সরকারের সদিচ্ছা না থাকায় ২১ বছরেও ওই চুক্তি পুরোপুরি বাস্তবায়ন হয়নি। ফলে মাথাচাড়া দিয়ে উঠেছে চুক্তিবিরোধীরা। সকালে রাঙামাটি জেলা শিল্পকলা একাডেমি মিলনায়তনে পার্বত্য চট্টগ্রাম জনসংহতি সমিতির জেলা শাখার উদ্যোগে আলোচনা সভায় তিনি এসব কথা বলেন। জনসংহতি সমিতির জেলা শাখার সহ-সভাপতি কিশোর কুমার চাকমার সভাপতিত্বে এতে আরও বক্তব্য রাখেন, পার্বত্য আঞ্চলিক পরিষদের সদস্য গুণেন্দু বিকাশ চাকমা, বাংলাদেশ আদিবাসী ফোরামের প্রকৃতি রঞ্জন চাকমা, রাঙামাটি সদর উপজেলা চেয়ারম্যান অরুণ কান্তি চাকমা প্রমুখ।"
"নারায়ণগঞ্জ শহরের শহীদনগর এলাকায় র‌্যাবের সঙ্গে কথিত বন্দুকযুদ্ধে রবিউল হাসান (৩৮) নামে ২০ মামলার এক আসামি নিহত হয়েছে। গতকাল ভোরে শহীদনগর মসজিদের পাশে এক বাসায় এ ঘটনা ঘটে। র‌্যাব জানিয়েছে, বন্দুকযুদ্ধের পর ঘটনাস্থল থেকে ৪ রাউন্ড গুলিভর্তি একটি বিদেশি পিস্তল ও ২৫০০ পিস ইয়াবা উদ্ধার করা হয়। নিহত রবিউল হাসান শহরের দেওভোগ এলাকার মৃত ইয়াছিন মিয়ার ছেলে। তার বিরুদ্ধে ফতুল্লা ও সিদ্ধিরগঞ্জ থানায় মাদক, ডাকাতি ও অস্ত্রসহ ২০টি মামলা রয়েছে। র‌্যাব-১১ এর সিনিয়র সহকারী পরিচালক আলেপ উদ্দিন জানান, গোপন সংবাদের ভিত্তিতে ভোর সাড়ে ৪টায় শহীদনগরের মসজিদের  পাশে একটি বাসায় অভিযান চালায় র‌্যাবের একটি দল। এসময় দরজা খোলার জন্য টোকা দিলে ভিতর  থেকে গুলি ছোড়া শুরু হয়। র‌্যাবও পাল্টা গুলি ছোড়ে। এক পর্যায়ে ভিতরে প্রবেশ করে দেখা যায় গুলিবিদ্ধ অবস্থায় একজন পড়ে আছে। পরে তাকে উদ্ধার করে নারায়ণগঞ্জ জেনারেল হাসপাতালে নিয়ে গেলে সেখানকার ডাক্তার তাকে মৃত ঘোষণা করেন। এ ঘটনায় আহত হয়েছেন র‌্যাবের কনস্টেবল আলম ও আলামিন। তাদের প্রাথমিক চিকিৎসা দেওয়া হয়েছে।"
"একাদশ জাতীয় সংসদ নির্বাচনে প্রতিদ্বন্দ্বিতার জন্য ১৫টি সংসদীয় আসনে খেলাফত মজলিস (নিবন্ধন নম্বর-০৩৮) মনোনীত প্রার্থীদের জমা দেওয়া মনোনয়নপত্র বৈধ ঘোষণা করা হয়েছে।মনোনয়নপত্র বাছাইয়ে গতকাল সংশ্লিষ্ট রিটার্নিং অফিসারের কার্যালয় থেকে খেলাফত মজলিস মনোনীত যেসব প্রার্থীর প্রার্থিতা বৈধ ঘোষণা করা হয়েছে তারা হলেন—  ড. আহমদ আবদুল কাদের (হবিগঞ্জ-৪), মাওলানা এস এম সাখাওয়াত হোসাইন (খুলনা-৪), মাওলানা আবদুল বাসিত আজাদ (হবিগঞ্জ-২), মাওলানা মুহাম্মদ শফিক উদ্দিন (সুনামগঞ্জ- ৫), মুহাম্মদ মুনতাছির আলী (সিলেট-২), হাফেজ মাওলানা নোমান মাযহারী (কুমিল্লা-৭), মাওলানা আহমদ বিলাল (মৌলভীবাজার-৩), আলহাজ মো. দিলওয়ার হোসাইন (সিলেট-৩), মাওলানা মুফতি শিহাবুদ্দীন (চট্টগ্রাম-৫), মাওলানা আবু সাইয়েদ (কুড়িগ্রাম-৪), অধ্যাপক তৌহিদুর রহমান মণ্ডল রাজু (রংপুর-৩), অধ্যাপক রুহুল আমিন কামাল (বরিশাল-৪), হাফেজ কবির হোসেন (নারায়ণগঞ্জ-৫), অ্যাডভোকেট মুহাম্মদ রফিকুল ইসলাম (ময়মনসিংহ-১) ও মাওলানা আবদুল আলী আরমান (নোয়াখালী-৪)।"
"ঢাকা-৭ আসনে আওয়ামী লীগ মনোনীত প্রার্থী হাজী সেলিমের মনোনয়নপত্র বৈধ ঘোষণা করেছে রিটার্নিং অফিসার। গতকাল মনোনয়নপত্র যাচাই-বাছাইয়ের পর তার মনোনয়নপত্র বৈধ ঘোষণা করা হয়। এদিকে, দুদকের আইনজীবী খুরশীদ আলম খান জানিয়েছেন, অবৈধভাবে সম্পদ অর্জনের দায়ে ২০০৮ সালে বিচারিক আদালতে হাজী সেলিমকে ১৩ বছর কারাদণ্ড দেয়। ওই দণ্ডের বিরুদ্ধে এখনো হাই কোর্টে তার আপিল বিচারাধীন রয়েছে।হাই কোর্টের আদেশ অনুযায়ী দুই বছরের বেশি সাজা বা দণ্ড প্রাপ্ত ব্যক্তি আপিল করলেও ভোটে দাঁড়ানোর সুযোগ পাবেন না, যতক্ষণ পর্যন্ত চূড়ান্তভাবে দণ্ড বাতিল না হয়। আপিল বিভাগও হাই কোর্টের এ আদেশটি বহাল রেখেছে বলে জানান দুদকের আইনজীবী। ফলে দণ্ডপ্রাপ্ত কেউ আপিল করলেই নির্বাচনে অংশ নেওয়ার কোনো সুযোগ নেই। জানা গেছে, অবৈধভাবে সম্পদ অর্জনের অভিযোগে ২০০৭ সালের ২৪ অক্টোবর হাজী সেলিমের বিরুদ্ধে লালবাগ থানায় দুদক মামলা করে। এ মামলায় ২০০৮ সালে বিচারিক আদালত হাজী সেলিমকে ১৩ বছর কারাদণ্ড দেন। এ রায়ের বিরুদ্ধে আপিল করলে ২০১১ সালের ২ জানুয়ারি হাজী সেলিমকে খালাস দিয়ে রায় দেয় হাই কোর্ট। পরে হাই কোর্টের আদেশের বিরুদ্ধে আপিল বিভাগে যায় দুদক। উভয় পক্ষের শুনানি নিয়ে ২০১৫ সালের ১৩ জানুয়ারি হাই কোর্টের রায় বাতিল করে আদেশ দেয় সুপ্রিম কোর্টের আপিল বিভাগ। একই সঙ্গে দুর্নীতি মামলায় নিম্ন আদালতে দণ্ডিত সংসদ সদস্য হাজী মোহাম্মদ সেলিমের আপিল পুনঃশুনানির নির্দেশ আসে আপিল বিভাগ থেকে।"
"রাজধানীর বনানীতে রেইন ট্রি হোটেলে বেসরকারি বিশ্ববিদ্যালয়ের দুই শিক্ষার্থী ধর্ষণ মামলার প্রধান আসামি সাফাত আহমেদের জামিনে উদ্বেগ প্রকাশ করেছে ট্রান্সপারেন্সি ইন্টারন্যাশনাল বাংলাদেশ (টিআইবি)। গতকাল এক বিবৃতিতে সংস্থাটি এই উদ্বেগ প্রকাশ করে মামলার বিচার দ্রুত সম্পন্ন করে অপরাধীদের দৃষ্টান্তমূলক শাস্তির জোর দাবি জানায়। বিবৃতিতে বলা হয়, জামিনের আগেই সংশ্লিষ্ট আদালতের বিচারকের বদলির সংবাদে জনমনে গভীর উদ্বেগ ও প্রশ্ন উত্থাপিত হয়েছে। সংস্থাটি এ মামলার ন্যায়বিচার প্রাপ্তির পথে এ ধরনের অন্তরায় প্রতিহত করার জন্য সরকারের প্রতি আহ্বান জানিয়েছে। বিবৃতিতে টিআইবির নির্বাহী পরিচালক ড. ইফতেখারুজ্জামান বলেন, ‘আদালতে চার্জ গঠনের পর প্রায় দেড় বছর অতিবাহিত হলেও মামলার বিচার নিষ্পত্তি না হওয়া উদ্বেগজনক। মামলার বিচারকাজে দীর্ঘসূত্রতার সুযোগে সম্প্রতি এ মামলার প্রধান আসামিকে বিশেষ বিবেচনায় জামিন দেওয়া হয়েছে। অথচ মামলার ধরন অনুযায়ী ১৮০ কার্যদিবসের মধ্যে বিচারকাজ শেষ করার আইনি বাধ্যবাধকতা রয়েছে। তাই বিচার নিষ্পত্তিতে এই দীর্ঘসূত্রতা ও প্রধান আসামির জামিন প্রদান ন্যায়বিচার প্রতিষ্ঠার জন্য কতটা সহায়ক সে প্রশ্ন থেকেই যায়।’তিনি আরও বলেন, ‘বিশেষ করে আমরা উদ্বিগ্ন এ কারণে যে, গণমাধ্যম সূত্রের তথ্য অনুযায়ী, এ বছরের মাঝামাঝি এ মামলার বিচারিক আদালত পরিবর্তন হয়েছে এবং অতি সমপ্রতি মামলার প্রধান আসামির জামিনের অব্যবহিত পূর্বে সংশ্লিষ্ট আদালতের বিচারককে বদলি করা হয়েছে। এ রকম বাস্তবতায় ন্যায়বিচার প্রতিষ্ঠার সদিচ্ছা নিয়ে প্রশ্ন ওঠা স্বাভাবিক। বিচারকের বদলি ও তার পরপরই জামিনের ঘটনা সংশ্লিষ্ট কর্তৃপক্ষের সদিচ্ছার ঘাটতির পরিচায়ক বলেও মনে করছে টিআইবি।’"
বাংলাদেশের মতো একটি গণতান্ত্রিক দেশে সুন্দর পরিবেশে সুষ্ঠু ও স্বচ্ছ নির্বাচন সবার মতো আমিও চাই। উৎসবমুখর পরিবেশে নির্ভয়ে নিজের ইচ্ছার প্রতিফলন ঘটাতে ভোট দিতে স্বাচ্ছন্দ্য বোধ করে জনগণ। জনগণ চায় তাদের ভোটে একটি নির্বাচিত সরকার দেশ শাসনের গুরুদায়িত্ব বহন করবে এবং দেশে সর্বদা গণতান্ত্রিক পরিবেশ বিরাজ করবে। অনেক সময় দেখা যায় রাজনৈতিক কোন্দলের কারণে ভোটাররা নির্ভয়ে ভোট কেন্দ্রে যেতে সাহস পায় না।আশা করি এবার আনন্দমুখর পরিবেশে সপরিবারে ভোটাররা ভোট কেন্দ্রে গিয়ে পছন্দের প্রার্থীকে ভোট দিতে ও ভোট উৎসবে তাদের রায়ের প্রতিফলন ঘটাতে পারবে। আমিও এবার এমন সুন্দর আনন্দঘন পরিবেশে ভোট দিতে যেতে চাই। আমি ঢাকার গুলশান-২ এলাকার ভোটার। প্রতিবারের মতো এবারও গুলশান মডেল স্কুল কেন্দ্রে ভোট দিতে যাওয়ার আশা রাখি।
"বাংলাদেশ পোশাক প্রস্তুত ও রপ্তানিকারক সমিতির (বিজিএমইএ) সাবেক সভাপতি, ঢাকা উত্তর সিটি করপোরেশনের প্রয়াত মেয়র আনিসুল হকের প্রথম মৃত্যুবার্ষিকী উপলক্ষে স্মরণসভা অনুষ্ঠিত হয়েছে। গতকাল বিকালে বিজিএমইএ ভবনের নুরুল কাদের অডিটোরিয়ামে বিজিএমইএর উদ্যোগে এ স্মরণসভা অনুষ্ঠিত হয়। এ সময় বিজিএমইএর সভাপতি মো. সিদ্দিকুর রহমানের সঙ্গে এফবিসিসিআই সভাপতি মো. সফিউল ইসলাম (মহিউদ্দিন), সাবেক সভাপতি আনিসুর রহমান সিনহাসহ অন্য নেতারা উপস্থিত ছিলেন।"
ভাষাসৈনিক আবদুল মতিনের ৯২তম জন্মবার্ষিকী আজ। ১৯২৬ সালের এই দিনে সিরাজগঞ্জ জেলার চৌহালী উপজেলায় তিনি জন্মগ্রহণ করেন। ১৯৫২ সালে বাংলাকে রাষ্ট্রভাষা করার দাবি আদায়ের আন্দোলনে নেতৃত্ব দিয়ে তিনি ইতিহাসে অমর হয়েছেন। সমাজের সর্বস্তরে ন্যায় ও সুশাসন প্রতিষ্ঠায় তিনি আমৃত্যু কাজ করে গেছেন। বিজ্ঞপ্তি
"দেশীয় চলচ্চিত্রের কিংবদন্তি নির্মাতা আমজাদ হোসেনের চিকিৎসা চলছে থাইল্যান্ডের রাজধানী ব্যাংককের বামরুনগ্রাদ হাসপাতালে। গেল মঙ্গলবার রাত আড়াইটার দিকে এয়ার অ্যাম্বুলেন্সে করে তাকে ব্যাংকক নিয়ে যাওয়া হয়। আমজাদ হোসেনের ছেলে নির্মাতা সোহেল আরমান জানিয়েছেন, আগের চেয়ে কিছুটা নিয়ন্ত্রণে এসেছে হার্টবিট ও ব্লাড প্রেসার। তিনি বলেন, ‘এখন কিডনি ইনফেকশনের জন্য ডায়ালাইসিস চলছে। আরও কিছু জটিল সমস্যা নিয়ে ডাক্তাররা এখনো নিরলস পরিশ্রম করছেন। আমজাদ হোসেন গত ১৮ নভেম্বর ব্রেন স্ট্রোকে আক্রান্ত হন। পরে রাজধানীর একটি হাসপাতালে লাইফ সাপোর্টে রাখা হয়েছিল। তার উন্নত চিকিৎসার খরচ বাবদ ৪২ লাখ টাকা দিয়েছেন প্রধানমন্ত্রী শেখ হাসিনা। আমজাদ হোসেন অভিনীত প্রথম চলচ্চিত্র ‘তোমার আমার’। এরপর অভিনয় করেন ‘হারানো দিন’ ছবিতে।"
"ঢাকাই ছবির অন্যতম শীর্ষ নায়িকা ঢালিউডের মিস্টি মেয়ে অপু বিশ্বাস এবার নতুন মিশনে নামছেন। তিনি জানিয়েছেন, চলচ্চিত্রে কাজের পাশাপাশি সমাজসেবামূলক কাজ বিশেষ করে নির্যাতিত ও সুবিধাবঞ্চিত নারীদের ভাগ্যোন্নয়ন ও কল্যাণে কাজ করবেন তিনি। চলতি বিজয়ের মাস থেকেই ঢাকা থেকে পর্যায়ক্রমে সারা দেশে তার এই কাজ বিস্তৃত হবে। অপু বলেন, আমাদের সমাজে নানা কারণে নারীদের ওপর অত্যাচার-নির্যাতন একটি স্বাভাবিক ঘটনা। পারিবারিক জীবন থেকে শুরু করে রাস্তাঘাট, কর্মক্ষেত্র— এক কথায় সব জায়গায়ই নারীরা প্রতিনিয়ত কোনো না কোনোভাবে নিগ্রহের শিকার হয়। তাছাড়া সমাজে নারীদের অধিকারেরও পরিপূর্ণ বাস্তবায়ন নেই। এখনো বেশির ভাগ ক্ষেত্রে পুরুষের মর্জির ওপর নারীদের ভাগ্য নির্ভর করে। এ অবস্থা বাংলাদেশের মতো একটি নারীশাসিত দেশে কোনোভাবেই কাম্য হতে পারে না। এ অবস্থার উন্নয়নে প্রথমত নারীদের শিক্ষার হার বাড়াতে হবে এবং তাদের সর্বক্ষেত্রে সচেতন করে তুলতে হবে। আর এ কাজটি অপু বিশ্বাস অধিকারবঞ্চিত নারীদের অবস্থা পর্যবেক্ষণে মাঠপর্যায় থেকে শুরু করবেন। সম্পূর্ণ স্বউদ্যোগে তিনি এ ধরনের নারীদের কাছে যাবেন, তাদের দুঃখ-কষ্টের কথা শুনবেন এবং প্রয়োজনে আইনিসহ সব ধরনের সহযোগিতা দেবেন।"
"বাংলায় ডাবিংকৃত তুরস্কের জনপ্রিয় মেগা সিরিয়াল ‘জান্নাত’। এরই মধ্যে এটিএন বাংলায় নিয়মিত প্রচার হচ্ছে এটি। মেগা সিরিয়ালটি শুরু থেকেই দর্শকদের মাঝে ভালো সাড়া ফেলেছে। শুধু তাই নয়, এটি অনলাইনে প্রকাশ করার জন্য প্রচুর অনুরোধও এসেছে সংশ্লিষ্টদের কাছে। দর্শকদের সেই চাহিদার কথা মাথায় রেখে টিভিতে প্রচারিত পর্বগুলো প্রকাশ করেছে জনপ্রিয় ভিডিও শেয়ারিং সাইট। এ উপলক্ষে ১ ডিসেম্বর রাজধানীর এক রেস্তোরাঁয় সংবাদ সম্মেলনের আয়োজন করা হয়। ২০১৭ সালে মুক্তিপ্রাপ্ত তুর্কি ডেইলি সোপ ‘জান্নাত’-এর নির্মাতা প্রতিষ্ঠান ‘সুরেজ ফিল্ম’। নির্মাণ করেন সাদুল্লাহ জেলেন। প্রচারিত হয় তুরস্কের শীর্ষস্থানীয় চ্যানেল ‘এটিভি’-তে।"
"গাজীপুরের টঙ্গীর বিশ্ব ইজতেমা ময়দানে দুই গ্রুপের সংঘর্ষের ঘটনার পর ইজতেমা ময়দানের নিয়ন্ত্রণ নিয়েছে পুলিশ ও স্থানীয় প্রশাসন। গতকাল দুপুর থেকে পুলিশ তালিকা করে মুসল্লিদের মালামাল ফেরত দিচ্ছে। মালামাল ফেরত ও ইজতেমা মাঠে অপ্রীতিকর পরিস্থিতিতে দুই গ্রুপের দুজন মুরব্বিকে নিয়ে ৯ সদস্যের কমিটি করেছে গাজীপুর মহানগর পুলিশ। অন্যদিকে, হামলাকারীদের শাস্তিসহ ছয় দফা দাবিতে ২৪ ঘণ্টার আলটিমেটাম দিয়েছে তাবলিগ জামাতের জুবায়েরপন্থি মুসল্লিরা। এ ছাড়া ইজতেমা মাঠে সংঘর্ষের সময় পুলিশের প্রতি ইটপাটকেল নিক্ষেপ করে আহত, গাড়ি ভাঙচুর ও ক্ষতিসাধন করার অভিযোগে টঙ্গী পশ্চিম থানার এসআই রাকিবুল হাসান ২০-২৫ হাজার জনকে আসামি করে একটি মামলা করেছেন। তবে ইজতেমার মাঠে তাবলিগের দুই গ্রুপের সংঘর্ষে মুসল্লি ইসমাইল মণ্ডল নিহতের ঘটনায় এখনো মামলা হয়নি। লাশ দাফনের পর নিহতের স্বজনরা মামলা দায়ের করবেন বলে জানিয়েছেন টঙ্গী পশ্চিম থানার ওসি মো. এমদাদুল হক।গত শনিবার ইজতেমা ময়দানে আধিপত্য ও নেতৃত্বের কোন্দলসহ ভারতের দিল্লির মাওলানা সাদ এবং দেওবন্দসহ কওমি মাদ্রাসাপন্থি দুই গ্রুপের সংঘর্ষে একজন মুসল্লি মারা যান, আহত হন দুই শতাধিক। ওইদিনই বিকালে পুরো ইজতেমা ময়দানের নিয়ন্ত্রণ নেয় পুলিশ ও স্থানীয় প্রশাসন। মাইকিং করে মুসল্লিদের ইজতেমা মাঠ থেকে বের করে দেওয়া হয়। তাড়াহুড়ো করে যেসব মুসল্লি বিছানাপত্র ও মালামাল ফেলে ইজতেমা ময়দান ত্যাগ করেছেন গতকাল তাদের সঠিক পরিচয় নিশ্চিতের মাধ্যমে মালামাল ফেরত দেওয়া শুরু হয়।পুলিশের ভূমিকা নিয়ে প্রশ্ন : টঙ্গী ইজতেমার মাঠে শনিবার সংঘর্ষের ঘটনায় পুলিশ-প্রশাসনের ভূমিকা নিয়ে প্রশ্ন তুলেছেন তাবলিগ জামাতের সা’দবিরোধী ও হেফাজতে ইসলামপন্থী কওমি আলেমরা। তারা বলেন, সা’দপন্থী ওয়াসিফুল ইসলাম ও শাহাবুদ্দিন নাসিমের অনুসারীরা নিরস্ত্র নিরীহ তাবলিগের সাথী ও মাদ্রাসার ছাত্রদের ওপর লাঠিসোঁটা ও ধারালো অস্ত্র, ইটপাটকেল নিয়ে ঝাঁপিয়ে পড়ে। এ অবস্থায় প্রশাসকের ভূমিকা ছিল নীরব ও রহস্যজনক। পুলিশ দাঁড়িয়ে দর্শকের ভূমিকা পালন করেছে। গতকাল রাজধানীর পুরানা পল্টনে এক সংবাদ সম্মেলনে তারা এ অভিযোগ করেন। সংবাদ সম্মেলনে ওয়াসিফুল ইসলাম ও শাহাবুদ্দিন নাসিমকে ২৪ ঘণ্টার মধ্যে আইনের আওতায় এনে দৃষ্টান্তমূলক শাস্তির দাবিসহ ছয় দফা দাবি জানানো হয়েছে। এ ছাড়া আজ সারা দেশে জেলা প্রশাসক বরাবর স্মারকলিপি দেওয়া হবে। সংবাদ সম্মেলনে লিখিত বক্তব্য পাঠ করেন ভিক্টোরিয়া পার্ক মসজিদের ইমাম ও তাবলিগের মুরব্বি মাওলানা আমানুল হক। উপস্থিত ছিলেন মাওলানা আশরাফ আলী, মাওলানা জুবায়ের আহমদ, নূর হুসাইন কাসেমী, মাওলানা ওমর ফারুক, যুবায়ের আহমদ চৌধুরী, মাওলানা আবদুল কুদ্দুস, মাওলানা নূরুল ইসলাম, মাওলানা মাহফুজুল হক, মাওলানা বাহাউদ্দিন জাকারিয়া, মাওলানা ফজলুল করীম কাসেমী, মুফতি জহির ইবনে মুসলিম, মাওলানা লোকমান মাজহারী, মাওলানা মামুনুল হক, আবদুল বারী প্রমুখ।নিন্দা ও বিচার দাবি :  বিশ্ব ইজতেমার ময়দানে হামলার নিন্দা জানিয়ে দোষীদের বিচার দাবি করেছেন ঢাকার জামিয়া ইসলামিয়া আযমিয়া দারুল উলুম রামপুরা বনশ্রী মাদরাসার মুহতামিম ও শাইখুল হাদীস মাওলানা ইয়াহ্ইয়াহ মাহমূদ। গতকাল এক বিবৃতিতে তিনি বলেন, বিশ্ব ইজতেমার ময়দানে মাদরাসার শিক্ষার্থী এবং সাধারণ মুসল্লিদের উপর জঙ্গি স্টাইলে হামলা করে সা’দপন্থীরা তাদের প্রকৃত চেহারা প্রকাশ করেছে। বিবৃতিতে তিনি সা’দপন্থীদের বিষয়ে সতর্ক থাকার জন্য দেশের ধর্মপ্রাণ মুসলমাদের প্রতি আহ্বান জানান।"
"একের পর এক সাফল্য ধরে রেখেছেন এই সময়ের কণ্ঠশিল্পী ধ্রুব গুহ। গত মাসের মাঝামাঝিতে প্রকাশ হওয়া ধ্রুব গুহর নতুন গান ‘তোমার উঁকিঝুঁকি’ এরই মধ্যে ১০ লাখ মানুষ দেখেছেন। এই ভিডিওতে অভিনয় করেছেন ভারতের অভিনেত্রী রাইমা সেন ও বাংলাদেশের অভিনেতা অপূর্ব। এ তো গেল একটি খবর। নতুন আরও একটি খবর হচ্ছে মাত্র দুই বছরেই ১০ লাখ বা ১ মিলিয়ন সাবস্ক্রাইবারের মাইলফলক স্পর্শ করল দেশের অন্যতম শীর্ষ অডিও-ভিডিও প্রযোজনা প্রতিষ্ঠান ‘ধ্রুব মিউজিক স্টেশন’ (ডিএমএস)। দর্শক-শ্রোতার এই ভালোবাসায় উচ্ছ্বসিত প্রতিষ্ঠানটির কর্ণধার ও জনপ্রিয় সংগীতশিল্পী ধ্রুব গুহ বলেন, “সবার প্রিয় অডিও-ভিডিও প্রযোজনা প্রতিষ্ঠান ‘ধ্রুব মিউজিক স্টেশন’ (ডিএমএস) এখন ১০ লাখ সাবস্ক্রাইবারের পরিবার। এটা আমাদের অহংকার নয়, এটা আমাদের অলংকার। আমরা দেব গুণগত মানসম্পন্ন অডিও-ভিডিও। শুধু মুখে মুখে নয়, বাস্তবেই সুস্থ ধারার বাংলা গানকে টিকিয়ে রাখার সংগ্রামে বদ্ধপরিকর আমরা। অতীতের মতো ভবিষ্যতেও আপনাদের সবার প্রত্যক্ষ ও পরোক্ষ সমর্থন, সহযোগিতা, ও ভালোবাসা চাচ্ছি।”"
"প্রায় বিশ বছর পর শহীদ মাহমুদ জঙ্গীর কথায় আবারও গান গাইলেন তপন চৌধুরী। ‘এই তো বেশ আছি’ শিরোনামের গানের কথা হচ্ছে, ‘আঁকাবাঁকা পথ পেরিয়ে আলোছায়া সাথী করে কিছুটা সময় নিয়ে রব মুখোমুখি’। গানটির সুর করেছেন আলাউদ্দীন মাহমুদ সমীর এবং সংগীত পরিচালনা করেছেন সুমন কল্যাণ। এরই মধ্যে গানটি প্রকাশ করেছে লেজার ভিশন।  এই প্রসঙ্গে জঙ্গী বলেন, ‘এই গানে শ্রোতারা তপন চৌধুরীর গায়কীর মধ্যে সেই শুরুর সময়ের তপন চৌধুরীকে খুঁজে পাবেন। সেই সময়ের ফ্লেভারে এই সময়ের উপযোগী করে গানটি করা হয়েছে। যথারীতি তপন চৌধুরী খুব ভালো গেয়েছেন।’ এই গানে তপন চৌধুরীর সঙ্গে স্বরলিপিও কণ্ঠ দিয়েছেন। তপন চৌধুরী বলেন, ‘অনেকদিন পর মনের মতো একটি গান করলাম। গানের কথা, সুর এবং সংগীতায়োজন সবই আমার মন ছুঁয়ে গেছে। আমার সহশিল্পী হিসেবে স্বরলিপিও বেশ ভালো গেয়েছেন। মূল কথা, গানটি প্রকাশ হওয়ার পর বেশ ভালো সাড়া পাচ্ছি। তবে এখন যেহেতু লিরিক্যাল ভিডিও প্রকাশিত হয়েছে, মিউজিক ভিডিও প্রকাশের পর হয়তো আরও ভালো সাড়া পাব।’ এদিকে আগামীকাল সকাল ৭.৩০ মিনিটে অনন্যা রুমার প্রযোজনায় ‘গানে গানে সকাল শুরু’ অনুষ্ঠানে সংগীত পরিবেশন করবেন তপন চৌধুরী। আজ তার সঙ্গে সহশিল্পী হিসেবে থাকবেন হৈমন্তী। আগামী ৮ ডিসেম্বর নারায়ণগঞ্জ ক্লাবে সংগীত পরিবেশন করবেন তপন চৌধুরী। সোলস’র ‘চায়ের কাপে পরিচয়’, ‘এরই মাঝে রাত নেমেছে’, ‘ভালোবাসি ঐ সবুজের মেলা’, আইয়ূব বাচ্চুর গাওয়া ‘একদিন ঘুম ভাঙ্গা শহরে’, পার্থর গাওয়া ‘আমি ভুলে যাই তুমি আমার নও’, আরও অনেক জনপ্রিয় গানের গীতিকার শহীদ মাহমুদ জঙ্গী।"
"মিথ্যা-রাহাজানি আর অন্যায়ে ডুবে ছিল সমাজ। শুধু সমাজ নয়, পুরো পৃথিবী তখন পাপের সাগরে ভাসছিল। যে যেভাবে পারছে বাহুর জোরে, মিথ্যার বলে ঠকিয়ে নিচ্ছিল আরেকজনকে। কারণে অকারণে খুন-রাহাজানিতে মেতে উঠেছিল মানুষ। সমাজের উঁচু স্তর থেকে শুরু করে নিচু স্তরের প্রতিটি মানুষ আপাদমস্তক অন্যায়ে মিশে ছিল। সেই সমাজে বেড়ে উঠেছেন আমাদের পেয়ারা নবী (সা.)। যেন স্রোতের বিপরীতে চলা তাঁর জীবন। প্রতিটি মানুষ যেখানে অন্যায় আর মিথ্যার সঙ্গে আপসরফা করে জীবন পরিচালনা করছে, কারণে-অকারণে মিথ্যা বলছে, বলতে হচ্ছে, সেখানে পুরো জীবনে একটি মিথ্যা না বলেও জীবনসমুদ্র পাড়ি দেওয়া সহজ কথা নয়। সেই কঠিন কাজটি করেই উম্মতের মাঝে, পৃথিবীর মানুষের সামনে উজ্জ্বল আদর্শ হয়ে বেঁচে আছেন মানবতার শ্রেষ্ঠ বন্ধু মুহাম্মাদুর রসুলুল্লাহ (সা.)। একদম ছোট বয়স থেকেই মানুষের মুখে তাঁর নাম ফুটেছে ‘পরম বিশ্বাসী’ ‘আল আমিন’ বলে। সত্য বলার জন্য, সত্য মানার জন্য যে কোনো মূল্য দিতে প্রস্তুত ছিলেন তিনি। সত্যকে পাওয়ার জন্য ১৫ বছর হেরা গুহায় ধ্যান-সাধনায় মগ্ন ছিলেন এই মানবতার কা-ারি নবী। একদিনের ঘটনা। তখনো হজরত নবুয়ত পাননি। এক লোকের কাছে কিছু টাকা পাবেন তিনি। পথেই লোকটির সঙ্গে দেখা হয়ে গেল। লোকটি লজ্জায় কাচুমাচু করতে করতে বলল, আল আমিন! তুমি এখানে দাঁড়াও। আমি এক্ষুনি বাড়ি গিয়ে তোমার টাকাগুলো নিয়ে আসছি। বলেই লোকটি বাড়ির দিকে চলে গেল। নবীজি ওখানেই দাঁড়িয়ে রইলেন। সকাল গড়িয়ে দুপুর। দুপুর গড়িয়ে বিকাল। বিকাল শেষে সন্ধ্যা। তারপর রাত। রাত কেটে ভোর। কিন্তু লোকটির কোনো খবর নেই। নবীজি ওখানেই দাঁড়িয়ে আছেন। এক দিন। দুই দিন। তিন দিন চলে গেল। হঠাৎ লোকটির মনে পড়ল, এই রে! আমি তো মুহাম্মদকে                  রাস্তায় দাঁড় করিয়ে এসেছি। কাজে কাজে তার কথা ভুলে গিয়েছিলাম। তিন দিন হয়ে গেল। অন্য কেউ হলে তো অল্প সময় অপেক্ষা করেই চলে যেত, কিন্তু ইনি তো আল-আমিন। আমাকে বলেছেন অপেক্ষা করবেন। এখনো নিশ্চয় সেখানেই দাঁড়িয়ে আছেন। তাড়াহুড়া করে লোকটি দৌড়ে এলো নবীজির কাছে। যা ভেবেছেন তাই হয়েছে। তিন দিন পরও ওখানেই দাঁড়িয়ে আছেন তিনি। লোকটিকে দেখেই, নবীজি বললেন, ভাই! তুমি তো আমাকে খুব কষ্ট দিয়ে ফেললে। এতটুকুই। কোনো রাগ নেই। ক্ষোভ নেই। ধমকও দেননি তাকে। এই হলো বিশ্বনবী। এই হলো আমাদের নবী।হায়! যে নবী সত্যের জন্য মিথ্যার দুনিয়ায় আল-আমিন উপাধি পেয়েছিলেন, আমরা তাঁর উম্মত হয়ে আজ সেই সত্যকে ছেড়ে মিথ্যার পোশাক গায়ে জড়িয়ে নিয়েছি। কথায় কথায়, দরকারে-বিনা দরকারে মিথ্যা বলছি। মানুষ ঠকাচ্ছি। আবার শ্রেষ্ঠ নবীর উম্মত বলে গর্বে পা মাটিতে ফেলছি না। নবীর উম্মত হওয়ার জন্য গর্ব তো তখনই করতে পারব যখন নবীজির মতো সত্যকে আঁকড়ে জীবন পরিচালনা করতে পারব। মিলাদুন্নবী উৎসব তো তখনই সার্থক হবে যখন নবীজির দুনিয়ায় আগমনের উদ্দেশ্য তথা সত্যকে আমাদের জীবনে বাস্তবায়ন করতে পারব। হে আল্লাহ! নবীজির মতো সত্যময় জীবন আমাদের দান করুন। মিথ্যার সঙ্গে আমাদের সব সম্পর্ক ছিন্ন করে দিন।লেখক : বিশিষ্ট মুফাসসিরে  কোরআন, চেয়ারম্যান : বাংলাদেশ মুফাসসির সোসাইটি।      www.selimazadi.com"
"তিন পার্বত্য জেলায় অশান্তির দাবানল জ্বলে উঠেছিল ’৭৫-পরবর্তী অবৈধ শাসকদের শাসনামলে। দেশের এক-অষ্টমাংশ আয়তনের এই জনপদে বিদ্রোহের পতাকা উড়িয়েছিল জনসংহতি সমিতি নামের পাহাড়ি সংগঠন। এ বিদ্রোহ পাহাড়ি জনপদের শান্তি কেড়ে নেয়। প্রাণ হারায় শত শত মানুষ। ২১ বছর আগে ১৯৯৭ সালে পার্বত্য শান্তি চুক্তির মাধ্যমে যে বিদ্রোহের অবসান ঘটে। কিন্তু দুর্ভাগ্যজনক হলেও সত্যি, শান্তিচুক্তির সিংহভাগ ধারা বাস্তবায়িত হওয়া সত্ত্বেও পার্বত্য এলাকায় শান্তি ফিরে আসেনি। তিন পার্বত্য জেলার উন্নয়নে সরকারের নানামুখী পদক্ষেপ ওই এলাকার অধিবাসীদের জীবন মানে ইতিবাচক পরিবর্তন ঘটালেও শান্তি এখনো রয়েছে অধরা। অশান্তির প্রতিভূ বিভিন্ন পাহাড়ি সংগঠনের সশস্ত্র ক্যাডারদের চাঁদাবাজি ও প্রভাব বিস্তারের অপতৎপরতা কাক্সিক্ষত শান্তি ফিরে না আসার জন্য দায়ী। আঞ্চলিক সংগঠনগুলোর পারস্পরিক বিরোধ ও অব্যাহত সন্ত্রাসে সাধারণ মানুষের জীবন বিপন্ন হয়ে পড়ছে। শান্তিচুক্তির অধিকাংশ ধারার বাস্তবায়ন হলেও ভূমি জরিপসহ কয়েকটি ইস্যুতে সরকার ও জনসংহতি সমিতির মধ্যে দূরত্ব বাড়ায় বিষয়গুলো এখনো অমীমাংসিত রয়ে গেছে। নিজেদের স্বার্থের দ্বন্দ্বে শান্তিচুক্তি স্বাক্ষরকারী জনসংহতি সমিতি ভেঙে চার সংগঠনের পরিণত হয়েছে। তাদের প্রভাবিত এলাকায় সাধারণ মানুষ জিম্মি অবস্থায় জীবনযাপন করছে। চুক্তি স্বাক্ষরের পর থেকে এ পর্যন্ত তিন পার্বত্য জেলায় খুন হয়েছেন প্রায় ২ হাজার ২৫০ জন। অপহৃত হয়েছেন ২ হাজার ৪০২ জন। নিহতদের এক বড় অংশ বাঙালি। তারা খুন হয়েছেন সাম্প্রদায়িক বিদ্বেষ ও চাঁদাবাজির জের ধরে। অন্যদিকে পাহাড়িদের অধিকাংশই নিহত হয়েছেন কোন্দলের কারণে। মহাজোট সরকার ক্ষমতায় আসার পর পার্বত্য শান্তিচুক্তি অনুযায়ী এক ব্রিগেড সৈন্যসহ ৩৫টি অস্থায়ী সেনা ক্যাম্প প্রত্যাহার করেছে। কিন্তু শান্তিচুক্তির মূল এজেন্ডা জনসংহতি সমিতিসহ সশস্ত্র গ্রুপগুলো অত্যাধুনিক অস্ত্র সংগ্রহ করে সংঘাতে ইন্ধন জোগাচ্ছে। পাহাড়ি সংগঠনগুলোর অস্ত্রের মহড়া অস্বস্তিকর পরিস্থিতির সৃষ্টি করছে। পার্বত্য তিন জেলায় ১৫ লাখ অধিবাসীর জন্য ন্যায্য শান্তি নিশ্চিত করতে অবৈধ অস্ত্র উদ্ধারে আইনশৃঙ্খলা রক্ষাকারী বাহিনীকে তৎপর হতে হবে। ভূমি সংক্রান্ত বিরোধের দ্রুত নিষ্পত্তিও প্রত্যাশিত।"
"খ্রিস্টানদের ধর্মগ্রন্থ বাইবেলের অনুবাদ ও ব্যাখ্যায় সন্তুষ্ট হতে না পেরে ধর্মতত্ত্বের একদল বিশেষজ্ঞ ‘নারীদের বাইবেল’ প্রকাশ করেছেন। তারা মনে করেন, বাইবেলের বার্তা ব্যাখ্যার সময় নারীদের সঠিকভাবে উপস্থাপন করা হয় না। সুইজারল্যান্ডের জেনেভা বিশ্ববিদ্যালয়ের থিওলজির দুই শিক্ষক লরিয়ানা সেভোয়া ও এলিজাবেথ পারমোতিয়ের উদ্যোগে বিভিন্ন দেশের ধর্মতত্ত্বের মোট ২০ জন নারী বিশেষজ্ঞ যৌথভাবে ফরাসি ভাষায় ‘উনে বিবলে দি ফাম’ অর্থাৎ ‘একটি নারীদের বাইবেল’ শীর্ষক বইটি লিখেছেন। অক্টোবরে সেটি প্রকাশিত হয়। সেভোয়া এএফপিকে বলেন, তিনি ও পারমোতিয়ের যখন খেয়াল করলেন যে, খুব কমসংখ্যক মানুষই বাইবেলের সঠিক ব্যাখ্যা জানেন, তখনই তারা এই ধরনের উদ্যোগ নেওয়ার প্রস্তুতি নেন। এ ছাড়া একদল মানুষ আছেন, যারা মনে  করেন, আজকের যুগে নারী-পুরুষের মধ্যে যে সমতার বিষয়টি আলোচিত হয়, তা বাইবেলে পাওয়া যায় না। সেক্ষেত্রে বাইবেলকে সেকেলে মনে করেন তারা। কিন্তু তাদের সঙ্গে একমত নন। তিনি মনে করেন, সঠিক অনুবাদ ও ব্যাখ্যা করা গেলে নারীমুক্তির একটি উপায় হয়ে উঠতে পারে বাইবেল। বাইবেলের যেসব ব্যাখ্যায় নারীদের পুরুষদের চেয়ে দুর্বল ও তাদের অধীনস্থ দেখানো হয়েছে, সেসব ব্যাখ্যাকে চ্যালেঞ্জ জানানো হয়েছে ‘নারীদের বাইবেল’-এ। যেমন, খ্রিস্টানদের একটি অন্যতম বই ‘গসপেল অফ লুক’-এ মার্থা ও মেরি নামে দুই নারীর সঙ্গে যিশুর দেখা করতে যাওয়ার ঘটনার উল্লেখ আছে। এই ঘটনার যে ব্যাখ্যা পাওয়া যায়, তাতে মার্থাকে খাবার সরবরাহকারী হিসেবে দেখানো হয়েছে। অথচ পারমোতিয়ের বলছেন, গ্রিক শব্দ ‘ডাইয়াকোনিয়া’র আরেকটি অর্থও আছে। এর অর্থ উপপুরোহিতও হতে পারে।অর্থাৎ, মার্থাকে উপপুরোহিত হিসেবেও চিত্রায়িত করা যেতে পারত বলে মনে করেন পারমোতিয়ের। এ ছাড়া সেভোয়া বলেন, গসপেলগুলোতে (যিশুর জীবন-কাহিনী ও শিক্ষা সংবলিত নতুন বাইবেলের প্রথম চারটি গ্রন্থ) যে নারী চরিত্রটি সবচেয়ে বেশিবার এসেছে, তিনি হচ্ছেন মেরি মাগডালেনে। এসব বইয়ে তাকে পতিতা হিসেবে বর্ণনা করা হয়েছে। কিন্তু যিশু যখন ক্রুশবিদ্ধ হয়ে মারা যাচ্ছিলেন, তখন পুরুষ সঙ্গীরা ভয়ে সেখানে না গেলেও মাগডালেনে যিশুর পাশে দাঁড়িয়েছিলেন বলে জানান সেভোয়া। প্রথম নয় : এর আগে ১৮৯৮ সালে মার্কিন নারী এলিজাবেথ ক্যাডি স্ট্যান্টোনসহ ২৬ জন নারী ‘দ্য ওমেনস বাইবেল’ নামে একটি বই প্রকাশ করেছিলেন। ওই সময় বাইবেলের ব্যাখ্যায় নারীদের সাধারণত পুরুষদের দাস হিসেবে দেখানোর চেষ্টা হতো। এই পরিস্থিতি মোকাবিলার লক্ষ্যে ওই বই লিখেছিলেন তারা। সেভোয়া ও পারমোতিয়ের জানিয়েছেন, তারা ওই বই থেকেই অনুপ্রেরণা পেয়েছেন এবং প্রথমে ওই বইটিই ফরাসি ভাষায় অনুবাদ করতে চেয়েছিলেন তারা। কিন্তু পরে তাদের মনে হয়েছে যে, বিষয়টিকে একবিংশ শতাব্দীর উপযোগী করে তোলার জন্য নতুন করে কিছু লেখা দরকার।"
"এক ওভারে ছয় ছক্কা। ক্রিকেট ইতিহাসে এমন ঘটনা প্রথম নয়। তবে ওয়ানডেতে ছয় ছক্কা হাঁকানোর ইনিংসটা ডাবল সেঞ্চুরিতে কেউ কি রূপান্তরিত করতে পেরেছেন। হ্যাঁ, অস্ট্রেলিয়ার হয়ে এই রেকর্ড গড়েছেন ১৮ বছর বয়সী তরুণ অলিভার ডেভিস। অ্যাডিলেডে অনূর্ধ্ব-১৯ জাতীয় চ্যাম্পিয়নশিপের প্রথম দিনই অবিশ্বাস্য এই কাণ্ড ঘটিয়েছেন ডেভিস। পাওয়ার হিটিংয়ের দুর্দান্ত ব্যাটিং করে ১৭টি ছক্কা হাঁকিয়ে রেকর্ড গড়েছেন নিউ সাউথ ওয়েলস মেট্রোর। সব মিলিয়ে তিনি ১১৫ বল খেলে ২০৭ রান করেন। সেঞ্চুরিটা অবশ্য হয়েছে ধীরগতিতে। ৭৪ বলে তিনি ছুঁয়েছেন তিন অঙ্কের ম্যাজিক ফিগার। কিন্তু এরপরই নেন ভয়ঙ্কর হয়ে ওঠেন ডেভিস। ডাবল সেঞ্চুরি তুলে নিতে এরপর তিনি পেয়েছে মাত্র ৩৯টি বল।এরই মধ্যে ইনিংসের ৪০তম ওভারে এসে অফস্পিনার জ্যাক জেমসকে পেয়ে বসেছিলেন ডেভিস। তার এক ওভারেই ছয়টি ছক্কায় ৩৬ রান তুলে নেন। যেটি অনূর্ধ্ব-১৯ চ্যাম্পিয়নশিপের ইতিহাসে এক ওভারে সবচেয়ে বেশি রান তোলার রেকর্ড।আন্তর্জাতিক ৫০ ওভারের ম্যাচে সবচেয়ে বেশি ছক্কার রেকর্ড ১৬টি। ভারতের রোহিত শর্মা, দক্ষিণ আফ্রিকার এবিডি ভিলিয়ার্স আর ওয়েস্ট ইন্ডিজের ক্রিস গেইল এই রেকর্ডের যৌথ দাবিদার। আর এক ওভারে ছয় ছক্কা। হাঁকানো ব্যাটসম্যানদের মধ্যে আছেন স্যার গারফিল্ড সোবার্স, হার্শেল গিবস আর যুবরাজ সিং।"
"হলিউডের সাবেক তারকা দম্পতি অ্যাঞ্জেলিনা জোলি ও ব্রাড পিট বিচ্ছেদের পর তাদের ছয় সন্তানের অভিভাবকত্ব নিয়ে একটি সৌহার্দ্যপূর্ণ সমঝোতায় পৌঁছেছেন। এর ফলে তাদের এ নিয়ে আর আদালতে যেতে হচ্ছে না। এ দম্পতি ২০১৬ সালের সেপ্টেম্বরে তাদের বিবাহিত জীবনের ইতি টানার ঘোষণা দেন। তাদের ছয় সন্তানের মধ্যে তিনজন দত্তক নেওয়া। ৪৩ বছর বয়সী অ্যাঞ্জেলিনা জোলির আইনজীবী সামান্থা বেলি দিজিয়ান এক বিবৃতিতে বলেন, শিশুদের হেফাজত নিয়ে দুই সপ্তাহ আগে উভয়পক্ষ সমঝোতায় পৌঁছান। এতে জোলি, পিট এবং বিচারক স্বাক্ষর করেন।"
"ফুটবলে কম টুর্নামেন্ট মাঠে গড়ায়নি। অথচ কোনোটাই নিয়মিত নয়। আবার অনেক টুর্নামেন্টের বিলুপ্তও ঘটেছে। মোটামুটিভাবে লিগ ও ফেডারেশন কাপটাই  নিয়মিত হচ্ছে। তবুও কম গ্যাপ যায়নি। বাংলাদেশ স্বাধীন হয়েছে ১৯৭১ সালে। ১৯৭২ সাল থেকেই লিগের যাত্রা। ৪৬ বছরে তো আর ৪৬টি লিগ হয়নি। তবে পেশাদার লিগ মাঠে গড়ানোর পর তা নিয়মিত হয়ে যাচ্ছে। অন্যদিকে ফেডারেশন কাপ শুরু হয় ১৯৮০ সালে। হিসেবে ৩৮টি আসর হওয়ার কথা। সেখানে হয়েছে ৩১টি। যাক নানা জটিলতার কারণে সাত আসর মাঠে গড়ানোটা বড় কোনো ব্যর্থতা নয়।লিগ ও ফেডারেশন কাপ ছাড়া অন্যসবের হ-য-ব-র-ল অবস্থা। ফুটবলে বাংলাদেশের প্রথম টুর্নামেন্ট কোনটি তা হয়তো অনেকেরই জানা নেই। এখন বঙ্গবন্ধু জাতীয় স্টেডিয়ামে যে টুর্নামেন্টটি চলছে এই স্বাধীনতা কাপ দিয়েই ঘরোয়া ফুটবলে স্বাধীন বাংলাদেশের অভিষেক হয়। প্রথম স্বাধীনতা দিবসকে স্মরণীয় করে রাখতে বঙ্গবন্ধু শেখ মুজিবুর রহমানের নির্দেশে ১৯৭২ সালের মার্চ মাসেই স্বাধীনতা কাপ শুরু এবং শেষ হয়। কথা ছিল স্বাধীনতা কাপ প্রতিবছরই হবে। অথচ ৪৬ বছরে ১০টি আসরও মাঠে গড়ায়নি। ১৯৭২ সালের পর ১৯৭৫ সালে দ্বিতীয় স্বাধীনতা কাপ অনুষ্ঠিত হয়। এর প্রায় দেড় যুগ পর ১৯৯২ সালে তৃতীয় আসরটি মাঠে গড়ায়। সেই থেকে অনিয়মিত হয়ে পড়ে টুর্নামেন্টটি।যাক বাফুফে কথা দিয়েছে স্বাধীনতা কাপ এখন নিয়মিতভাবেই হবে। দেখা যাক প্রতিশ্রুতি রক্ষা করতে পারে কিনা। কেননা প্রতিশ্রুতি ভঙ্গ করাটা ফেডারেশনের কাছে যেন নিয়মে পরিণত হয়েছে। ১৯৭৭ সালে লিগের পর চ্যাম্পিয়ন ও  রানার্স আপ দলকে নিয়ে লিবারেশন কাপ টুর্নামেন্টের আয়োজন হয়। ফাইনালে পুরস্কার বিতরণী অনুষ্ঠানে ঘোষণা দেওয়া হয়েছিল সামনে থেকে এই লিবারেশন কাপই বিজয় দিবস টুর্নামেন্ট নামে মাঠে নামবে। কই পরবর্তীতে কখনো কি বিজয় দিবস টুর্নামেন্টের দেখা মিলেছে?১৯৭৩ সাল থেকেই মাঠে গড়িয়েছিল জাতীয় প্রতিযোগিতা শেরেবাংলা ও যুব জাতীয় প্রতিযোগিতা সোহ্রাওয়ার্দী কাপ। নিয়মিতভাবেই  দুটো টুর্নামেন্ট চলছিল। দেশ জুড়ে ব্যাপক সাড়াও পড়েছিল। কত নতুন ফুটবলারের সন্ধান মিলেছিল সেই হিসাব মেলানো মুশকিল। এই সাড়া জাগানো দুই টুর্নামেন্ট অনিয়মের মধ্যে বন্দী হয়ে হারিয়েও গেছে। দেশে ফুটবলার সৃষ্টির যে ভয়াবহ সংকটটা চলছে। তার পেছনে জাতীয় ও যুব প্রতিযোগিতার বিলুপ্তিকে বড় কারণ মনে করছেন আসলাম, কায়সার, সাব্বিরদের মতো দেশ কাঁপানো ফুটবলাররা। অথচ ফেডারেশনে প্রকৃত ফুটবলাররা বড় দায়িত্ব থেকেও তা উপলব্ধি করছেন না। জনপ্রিয় টুর্নামেন্ট আগাখান গোল্ডকাপ ১৯৭৫, ১৯৭৬, ১৯৭৭ ও ১৯৮২ সালে মাঠে গড়ানোর পর তাও বিলুপ্ত। অবশ্য এনিয়ে বাফুফেকে দায়ী করাটাও ঠিক হবে না। কেননা স্পন্সররা এই টুর্নামেন্ট করতে আগ্রহী নয়। বাফুফের নিজস্ব প্রথম আন্তর্জাতিক টুর্নামেন্ট ছিল প্রেসিডেন্ট কাপ। যার যাত্রা ১৯৮১ সাল থেকেই। প্রেসিডেন্ট কাপ দিয়েই বাংলাদেশের প্রথম আন্তর্জাতিক  টুর্নামেন্টে শিরোপা জেতার কৃতিত্ব রয়েছে। পাঁচবার আয়োজন করেই এ টুর্নামেন্টের বিলুপ্তি ঘটে। ঘরোয়া ফুটবলে আরেক জনপ্রিয় আসর ডামফা কাপেরও দেখা নেই।১৯৯৬ সালে থেকে জাতির জনক শেখ মুজিবুর রহমানের নামে বঙ্গবন্ধু গোল্ডকাপ আন্তর্জাতিক টুর্নামেন্টের যাত্রা হয়। জাতির জনকের নামে টুর্নামেন্ট। অথচ এটাও নিয়মিত নয়। ১৯৯৬, ১৯৯৯, ২০১৫, ২০১৬ ও ২০১৮। ২২ বছরের বঙ্গবন্ধু গোল্ডকাপ মাঠে গড়িয়েছে মাত্র পাঁচবার। ১৯৯১ সালে বাফুফে প্রশংসনীয় উদ্যোগ নিয়েছিল। বাংলাদেশ টোব্যাকো কোম্পানির পৃষ্ঠপোষকতায় দেশে প্রথমবারের মতো অনুষ্ঠিত হয় আন্তর্জাতিক ক্লাব টুর্নামেন্ট। ভারতের দুই বিখ্যাত ক্লাব ইস্টবেঙ্গল ও মোহনবাগান অংশ নেওয়ায় শুরুতেই টুর্নামেন্ট সাড়া ফেলে দেয়। প্রতিশ্রুতি দেওয়া হয়েছিল প্রতিবছরই এই টুর্নামেন্ট হবে। অথচ এরপর আর দেখায় মেলেনি।ঘরোয়া ফুটবলে যখন জনপ্রিয়তার ধস শুরু, তখন সুপার  কাপই ঘুমন্ত ফুটবলকে জাগিয়ে তোলে। কাজী সালাউদ্দিন বাফুফে সভাপতি হওয়ার পর একমাত্র চমক দেখিয়েছিলেন ২০০৯ সালে কোটি টাকার সুপার কাপের আয়োজন করে। মূলত তারই উদ্যোগে এই টুর্নামেন্ট মাঠে গড়ায়। চ্যাম্পিয়ন দলের প্রাইজমানি ১ কোটি টাকা ছিল বলেই টুর্নামেন্টের নাম হয়ে যায় কোটি টাকার সুপার কাপ। মোহামেডান আবাহনী চিরপ্রতিদ্বন্দ্বী দুই দল প্রথম আসরে ফাইনালে মুখোমুখি হয়। অনেক দিন পর দর্শকে পুরো গ্যালারি ভরে গিয়েছিল। মনে হচ্ছিল ফুটবল তার হারানো গৌরব ফিরে পাচ্ছে।সালাউদ্দিন সংবাদ সম্মেলনে নিজেই ঘোষণা দিয়েছিলেন সুপার কাপ প্রতি বছরই হবে। চ্যাম্পিয়ন দলের প্রাইজমানি বাড়ানো হবে। শুধু তাই নয়, ভবিষ্যতে বিদেশি দলকেও আমন্ত্রণ জানানো হবে। সেই সুপার কাপই কিনা তিনবার করে বিলুপ্তি। ১৯৯০ সালে মা-মণি গোল্ডকাপের আয়োজন হয়। সেটাও একবার করে শেষ। স্কুল টুর্নামেন্ট ও জুনিয়র লিগও নিয়মিত হয় না। বলা যায় অনিয়মই বাফুফের কাছে নিয়মে পরিণত হয়েছে।কেন এই হাল? এ ব্যাপারে বাফুফে ঊর্ধ্বতন কর্মকর্তাদের একটাই উত্তর সময় ও ফান্ডের কারণে ইচ্ছা থাকা সত্ত্ব্বেও টুর্নামেন্ট চালানো সম্ভব হচ্ছে না। কথা হচ্ছে কর্মকর্তারা ফুটবল নিয়ে কি এমন ব্যস্ত থাকেন যে সময় বের করা সম্ভব নয়। আর ফান্ড, হাত বাড়ালেইতো স্পন্সর পাচ্ছে। অনুদানও কম আসে না। তাহলে এই অর্থ যায় কোথায়? দেশের ফুটবলের অভিভাবক সংস্থা হয়ে বাফুফের দায়িত্ব কী এতটুকুই নিয়মিত পেশাদার লিগ আর ফেডারেশন কাপ আয়োজন করা?"
"পাকিস্তান-নিউজিল্যান্ড, ৩য় টেস্টদুপুর ১২টা, সরাসরি, সনি টেন ২ইংলিশ প্রিমিয়ার লিগওয়াটফোর্ড-ম্যানসিটি, রাত ২টাসরাসরি, স্টার স্পোর্টস সিলেক্ট ১বোর্নমাউথ-হাডার্সফিল্ডরাত ১-৪৫ মি. সরাসরিস্টার স্পোর্টস সিলেক্ট ২আই লিগইস্ট বেঙ্গল-মিনার্ভাবিকাল ৫-৩০ মি.সরাসরি, স্টার স্পোর্টস ৩ইন্ডিয়ান সুপার লিগকেরালা-জামশেদপুর, রাত ৮টাসরাসরি, স্টার স্পোর্টস ৩হকি বিশ্বকাপ ২০১৮ইংল্যান্ড-অস্ট্রেলিয়াবিকাল ৫-৩০ মি.সরাসরি, স্টার স্পোর্টস সিলেক্ট ১আয়ারল্যান্ড-চীনসন্ধ্যা ৭-৩০ মি., সরাসরিস্টার স্পোর্টস সিলেক্ট ১"
"বাংলাদেশ তেল, গ্যাস ও খনিজসম্পদ কর্পোরেশনের  (পেট্রোবাংলা) নতুন চেয়ানম্যান পদে অতিরিক্ত সচিব মো. রুহুল আমীনকে নিয়োগ দেওয়া হয়েছে। তিনি গত ২৯ নভেম্বর পেট্রোবাংলার দায়িত্ব নেন। এর আগে রুহুল আমীন জ্বালানি ও খনিজসম্পদ বিভাগে অতিরিক্ত সচিব ছিলেন। আগেও তিনি পেট্রোবাংলার পরিচালক (প্রশাসন) পদে দায়িত্ব পালন করেছেন।বিসিএস (প্রশাসন) ক্যাডারের ৭ম ব্যাচের এই কর্মকর্তা মাঠ প্রশাসনে উপজেলা নির্বাহী কর্মকর্তা, অতিরিক্ত জেলা প্রশাসক, পিরোজপুর জেলা প্রশাসক এবং চট্টগ্রামের বিভাগীয় কমিশনার হিসেবে দায়িত্ব পালন করেছেন।"
হকি বিশ্বকাপে টানা দুই জয়ে কোয়ার্টার ফাইনালের পথে অনেকটাই এগিয়ে গেল আর্জেন্টিনা। গতকাল ভারতের ভুবনেশ্বরে অনুষ্ঠিত বিশ্বকাপে পুল ‘এ’তে নিজেদের দ্বিতীয় ম্যাচে নিউজিল্যান্ডকে ৩-০ গোলে হারিয়েছে আর্জেন্টাইনরা। এই জয়ে কোয়ার্টার ফাইনালের পথে অনেকটাই এগিয়ে গেল তারা। পরের ম্যাচে ফ্রান্সের বিপক্ষে পরাজয় এড়াতে পারলেই সরাসরি কোয়ার্টার ফাইনাল খেলবে আর্জেন্টিনা।হকির র‌্যাঙ্কিংয়ে আর্জেন্টিনা ২ নম্বরে এবং নিউজিল্যান্ড ৯ নম্বরে অবস্থান করছে। র‌্যাঙ্কিংয়ের পার্থক্যটা খেলাতেও দেখিয়ে দিল আর্জেন্টিনা। অবশ্য শুরুর দিকে সমানতালে খেলেছে নিউজিল্যান্ডও। তবে আগের ম্যাচে স্পেনের বিপক্ষে দুই গোল করা মাজিল্লি ২৩তম মিনিটে আর্জেন্টিনাকে এগিয়ে দেওয়ার পর আর ম্যাচে ফিরতে পারেনি নিউজিল্যান্ড। ৪১তম মিনিটে দলের পক্ষে দ্বিতীয় গোল করেন লুকাস ভিলা। এরপরই জয় অনেকটা নিশ্চিত হয়ে যায়। তবে ম্যাচের শেষদিকে আরও একটা গোল করে বড় জয় নিশ্চিত করেন মার্টিনেজ।এদিকে পুল ‘এ’র অপর ম্যাচে গতকাল ১-১ গোলে ড্র করেছে স্পেন-ফ্রান্স। ম্যাচের ৬ষ্ঠ মিনিটেই ক্লেমেন্টের গোলে এগিয়ে গিয়েছিল ফরাসিরা। তবে ৪৮তম মিনিটে ইগলেসিয়াসের গোলে সমতায় ফিরে স্প্যানিশরা। এই ড্রয়ে দুই দলেরই কোয়ার্টার ফাইনাল খেলার আশা অনেকটাই ফিকে হয়ে গেল। প্রথম ম্যাচে স্পেন ৪-৩ গোলে হেরেছিল আর্জেন্টিনার কাছে। ফরাসিরা ২-১ গোলে হেরেছিল নিউজিল্যান্ডের কাছে।
"কমিউনিস্ট পার্টির ‘আন্ডারগ্রাউন্ডের লোক’ পরিচয়ে বরিশালে সোনালী ব্যাংকের ৮ ব্যবস্থাপকের কাছে ৮০ লাখ টাকা চাঁদা দাবি করা হয়েছে। দাবিকৃত চাঁদা না দিলে তাদের পরিবার-পরিজনসহ হত্যার হুমকি দেওয়া হয়েছে। রবিবার বিকালে ০১৯৬৮৪৭৩৭১৫ নম্বরসহ একাধিক মুঠোফোন নম্বর দিয়ে সব ব্যবস্থাপকের ব্যক্তিগত মুঠোফোনে কল দিয়ে এই চাঁদা দাবি করা হয়। হুমকি পাওয়া ব্যবস্থাপকরা হচ্ছেন— সোনালী ব্যাংক বরিশাল নগরীর সিঅ্যান্ডবি রোড শাখার দেবাশিষ কুন্ডু, বাবুগঞ্জের খানপুরা শাখার মহসিন হাওলাদার, গৌরনদীর টরকী শাখার মনদীপ বেপারী, উজিরপুর শাখার আমিনুল ইসলাম, বানারীপাড়ার চাখার শাখার জহিরুল ইসলাম, বরিশাল সদর উপজেলার চরামদ্দির শাখার তিমির রঞ্জন দাস, গৌরনদীর নলচিড়া শাখার মেহেদী আল মিরাজ ও বাকেরগঞ্জের নেয়ামতি শাখার ব্যবস্থাপক বিপুল পাল। বরিশাল নগরীর সিঅ্যান্ডবি রোড শাখার দেবাশিষ কুন্ডু বলেন, বরিশাল প্রিন্সিপাল অফিসের অধীন ৩৬টি শাখা রয়েছে। এর মধ্যে ৮টি শাখার ব্যবস্থাপককে একইভাবে হুমকি দিয়ে চাঁদা দাবি করা হয়েছে। এ ব্যাপারে সাধারণ ডায়েরি করা হয়েছে। বরিশালের পুলিশ সুপার মো. সাইফুল ইসলাম জানান, যেসব মুঠোফোন নম্বর দিয়ে চাঁদা চেয়ে হুমকি দেওয়া হয়েছে তারা সেসব নম্বরের অস্তিত্ব এবং অবস্থান খতিয়ে দেখছেন।"
"ইসলামী আন্দোলন বাংলাদেশের আমির চরমোনাইর পীর মুফতি সৈয়দ মোহাম্মদ রেজাউল করীম বলেছেন, নির্বাচন কমিশন (ইসি) লেভেল প্লেয়িং ফিল্ড তৈরি করতে এখন পর্যন্ত ব্যর্থ হয়েছে। তাই নির্বাচনের সুষ্ঠু পরিবেশ সৃষ্টি ও সব দলের সমান অধিকার নিশ্চিত করার দায়িত্ব ইসির। একপেশে নির্বাচনের চেষ্টা করলে নির্বাচন প্রশ্নবিদ্ধ হবে। গতকাল এক বিবৃতিতে পীর চরমোনাই আরও বলেন, জনগণের অধিকার প্রতিষ্ঠায় একাদশ জাতীয় সংসদ নির্বাচনে হাত পাখার পক্ষে ব্যালট বিপ্লব ঘটাতে হবে। একটি আদর্শিক পরিবর্তন ছাড়া মানবতার কাঙ্ক্ষিত মুক্তি সম্ভব নয়। তিনি বলেন, সন্ত্রাস, কালো  টাকা ও পেশিশক্তিনির্ভর রাজনীতি নিষিদ্ধ করতে হবে।"
"পরিবহন শ্রমিকদের কর্মবিরতির সময় অ্যাম্বুলেন্স ‘আটকে’ দেওয়ার কারণে মৌলভীবাজারের বড়লেখায় একটি শিশু মৃত্যুর ঘটনায় পরিবারকে ৫০ লাখ টাকা ক্ষতিপূরণ দিতে কেন নির্দেশ দেওয়া হবে না তা জানতে চেয়ে রুল জারি করেছে হাই কোর্ট। একটি রিটের শুনানি নিয়ে গতকাল বিচারপতি মইনুল ইসলাম চৌধুরী এবং বিচারপতি মো. আশরাফুল কামালের সমন্বয়ে গঠিত হাই কোর্ট বেঞ্চ এ রুল জারি করে। ১০ জানুয়ারির মধ্যে পুলিশের মহাপরিদর্শককে ওই শিশুর মৃত্যুর ঘটনায় মেডিকেল সার্টিফিকেটসহ প্রয়োজনীয় তথ্য আদালতে প্রতিবেদন আকারে দাখিল করতে নির্দেশ দেওয়া হয়েছে। চার সপ্তাহের মধ্যে স্বরাষ্ট্র সচিব, বিআরটিএর চেয়ারম্যান, পুলিশের মহাপরিদর্শকসহ সংশ্লিষ্ট বিবাদীদের রুলের জবাব দিতে বলা হয়েছে। রিটের পক্ষে শুনানি করেন আইনজীবী আবদুল হালিম। সড়ক পরিবহন আইনের কয়েকটি ধারা পরিবর্তনের দাবিতে ২৮ অক্টোবর দেশজুড়ে ৪৮ ঘণ্টার কর্মবিরতির ডাক দেয় বাংলাদেশ সড়ক পরিবহন শ্রমিক ফেডারেশন। কর্মবিরতি চলাকালে মৌলভীবাজারে শ্রমিকরা অ্যাম্বুলেন্স আটকে দেয় বলে গণমাধ্যমে খবর প্রকাশিত হয়। এতে চিকিৎসার অভাবে একটি শিশু মারা যায়।"
"বর্ষীয়ান অভিনেতা তারিক আনাম খান এবং চলতি প্রজন্মের অভিনেত্রী স্পর্শিয়াকে নিয়ে নির্মিত হচ্ছে পূর্ণদৈর্ঘ্য চলচ্চিত্র। নাম ‘আবার বসন্ত’।  ছবিটি নির্মাণ করছেন অনন্য মামুন। নির্মাতা জানান, গতকাল থেকে ঢাকার বিভিন্ন লোকেশনে ছবিটির শুটিং শুরু হয়েছে। চলবে টানা ১৫ ডিসেম্বর পর্যন্ত। আর ছবিটি শুটিংয়ের আগেই মুক্তির দিনক্ষণও চূড়ান্ত করে রেখেছেন তিনি। নিশ্চিত করেছেন, ‘আবার বসন্ত’ মুক্তি পাচ্ছে ৮ ফেব্রুয়ারি। তিনি আরও জানান, ‘এটা আমার ক্যারিয়ারের ১০ নম্বর ছবি। সত্যি বলতে এই পর্যায়ে এসে আমার মনে হলো, ভালো ছবি নির্মাণের জন্য আসলে স্টার লাগে না, গল্পটাই আসল।’"
মনোনয়ন যাচাই-বাছাইয়ের পর বরিশাল-১ (গৌরনদী-আগৈলঝাড়া) আসনে প্রতিদ্বন্দ্বিতায় থাকা চার প্রার্থীর মধ্যে সম্পদে এগিয়ে আওয়ামী লীগের আবুল হাসানাত আবদুল্লাহ। শিক্ষায় এগিয়ে বিএনপির দুই প্রার্থীর একজন এম জহিরউদ্দিন স্বপন। আর সব থেকে বেশি মামলায় জর্জরিত বিএনপির আরেক প্রার্থী ইঞ্জিনিয়ার আবদুস সোবাহান। একাদশ জাতীয় সংসদ নির্বাচনে বরিশাল-১ আসনে পাঁচজন মনোনয়নপত্র জমা দেন। গত ২ ডিসেম্বর মনোনয়ন যাচাই-বাছাইকালে হোল্ডিং ট্যাক্স বকেয়া থাকায় জাকের পার্টির প্রার্থী দুবাই প্রবাসী মো. বাদশা মিয়ার মনোনয়ন বাতিল করেন রিটার্নিং কর্মকর্তা। মাঠে থাকা অপর চার প্রার্থীর মধ্যে বার্ষিক আয় এবং স্থাবর-অস্থাবর সম্পদে এগিয়ে ওই আসনের এমপি আবুল হাসানাত আবদুল্লাহ। মনোনয়নপত্রে স্বশিক্ষিত উল্লেখ করা হাসানাতের বার্ষিক আয় এবং সম্পদ দুটোই বেড়েছে। দশম জাতীয় সংসদ নির্বাচনে দাখিল করা হলফনামায় তিনি বার্ষিক আয় দেখিয়েছিলেন ২৪ লাখ ৭৯ হাজার টাকা। একাদশ সংসদ নির্বাচনে তিনি বার্ষিক আয় দেখিয়েছেন ২ কোটি ৪৮ লাখ ৫৮ হাজার ১৩৭ টাকা। অর্থাৎ গত পাঁচ বছরে তার বার্ষিক আয় বেড়েছে ২ কোটি ২৩     লাখ ৭৯ হাজার ১৩৭ টাকা। হলফনামা অনুযায়ী তার বিরুদ্ধে বর্তমানে কোনো ফৌজদারি মামলা নেই। অতীতে অস্ত্র ও দুর্নীতি প্রতিরোধসহ বিভিন্ন আইনে ১০টি মামলা থাকলেও সেগুলো থেকে বেকসুর খালাস এবং অব্যাহতি পেয়েছেন তিনি। এই আসনের বিএনপি প্রার্থী এম জহিরউদ্দিন স্বপনের বার্ষিক আয় ১৪ লাখ ৩০ হাজার টাকা। নগদ আছে ৪ লাখ ৩০ হাজার ২২ টাকা এবং ব্যাংক ও আর্থিক প্রতিষ্ঠানে জমা আছে ২ লাখ ৮৩ হাজার ৪২০ টাকা। ঢাকা বিশ্ববিদ্যালয়ে সমাজবিজ্ঞানে স্নাতকোত্তর ডিগ্রিধারী স্বপনের বিরুদ্ধে একটি মামলা বিচারাধীন। এই আসনে বিএনপির আরেক প্রার্থী ইঞ্জিনিয়ার আবদুস সোবহানের বার্ষিক আয় ৬ লাখ ৭৬ হাজার ১২৫ টাকা। তার ওপর নির্ভরশীলদের বার্ষিক আয় ৮ লাখ ৮২ হাজার ৬০৫ টাকা। নগদ ৫ লাখ টাকা আছে ইঞ্জিনিয়ার সোবাহানের। ব্যাংক ও আর্থিক প্রতিষ্ঠানে জমা আছে ২ লাখ ২৪ হাজার ৬৬৩ টাকা। বিএসসি ইঞ্জিনিয়ার আবদুস সোবাহানের বিরুদ্ধে বর্তমানে আদালতে সাতটি মামলা বিচারাধীন। যার সবগুলোতেই তিনি জামিনে রয়েছেন। এ ছাড়া এই আসনে ইসলামী আন্দোলনের প্রার্থী মো. রাসেল সরদার উচ্চমাধ্যমিক পাস। পেশায় তিনি ব্যবসায়ী। বছরে আয় ২ লাখ ৩০ হাজার টাকা। নগদ টাকা রয়েছে ৫৫ হাজার।
"টঙ্গীর বিশ্ব ইজতেমা ময়দানে তাবলিগ জামাতের দুই পক্ষের সংঘর্ষে এক মুসল্লি­ নিহত ও দুই শতাধিক আহত হয়েছেন। তাবলিগ জামাতে বিভক্তি সৃষ্টি হওয়ায় বিশ্ব ইজতেমাকে কেন্দ্র করে আইনশৃঙ্খলা অবনতি ঘটতে পারে আশঙ্কায় স্বরাষ্ট্রমন্ত্রী দুই পক্ষের সঙ্গে বৈঠক করে নির্বাচনের আগে ইজতেমা সংক্রান্ত সব কার্যক্রম স্থগিত রাখার পরামর্শ দেন। দুই পক্ষ এতে সম্মতি জানালেও মাওলানা সা’দ কান্ধলভির সমর্থকরা জোড় ইজতেমার আয়োজন করলে জুবায়ের পন্থিরা তাতে বাধা দেন। এ নিয়ে দুই পক্ষের ধাওয়া-পাল্টা ধাওয়া ও ইটপাটকেল নিক্ষেপে একজনের প্রাণহানি ও বিপুলসংখ্যক মুসল্লি­ আহত হন। শনিবার বিকালে স্বরাষ্ট্রমন্ত্রী আসাদুজ্জামান খান কামাল দুই পক্ষের সঙ্গে বৈঠক করে জাতীয় নির্বাচনের আগে ইজতেমা না করা এবং নির্বাচনের পর শান্তিপূর্ণভাবে তা অনুষ্ঠানের সিদ্ধান্ত নেওয়ার জন্য উভয়পক্ষকে রাজি করান। বৈঠকে উপস্থিত ছিলেন সা’দ কান্ধলভিপন্থি তাবলিগের শূরা সদস্য সৈয়দ ওয়াসিফুল ইসলাম এবং কওমিপন্থি মাওলানা জুবায়েরের অনুসারী তাবলিগের উপদেষ্টা মাওলানা আশরাফ আলী ও আবদুল কুদ্দুসসহ তাবলিগ জামাতের শীর্ষ নেতারা। এ ছাড়া বৈঠকে প্রধানমন্ত্রীর সামরিক সচিব মেজর জেনারেল মিয়া মোহাম্মদ জয়নুল আবেদীন, পুলিশ মহাপরিদর্শক মোহাম্মদ জাবেদ পাটোয়ারী, র‌্যাবের মহাপরিচালক বেনজীর আহমেদ, ঢাকা মহানগর পুলিশ কমিশনার মো. আছাদুজ্জামান মিয়াসহ আইনশৃঙ্খলা রক্ষাকারী বাহিনীর উচ্চপদস্থ কর্মকর্তারা উপস্থিত ছিলেন। তাবলিগের দুই গ্র“পের সংঘর্ষ দীনের খেদমতে নিবেদিতপ্রাণ এ সংগঠনের মর্যাদায় আঘাত হেনেছে। শান্তির ধর্ম ইসলামের সুনামকেও ক্ষুণ্ন করেছে কিছু উগ্রপন্থির কা-জ্ঞানহীন কার্যক্রম। তাবলিগের দুই গ্রুপের সংঘর্ষকে কোনোভাবেই তাদের অভ্যন্তরীণ বিষয় বলে ভাবার অবকাশ নেই। এ সংঘর্ষের কারণে রাজধানীর লাখ লাখ মানুষকে শনিবার ভোগান্তির শিকার হতে হয়েছে। রাজধানীর মহাখালী থেকে বিমানবন্দর পুরো এলাকা অবরুদ্ধ হয়ে পড়ে। নির্দিষ্ট সময়ে বিমানবন্দরে পৌঁছাতে না পেরে বিপুলসংখ্যক যাত্রী ফ্লাইট মিস করেছেন। রাজধানীজুড়ে যানজটের মদদ জুগিয়েছে এই অবাঞ্ছিত ঘটনা। আমরা আশা করব শান্তির জীবন বিধান ইসলামের মর্যাদা রক্ষায় তাবলিগ জামাতের দুই পক্ষই সংঘাতের পথ এড়িয়ে চলবেন। এটি তাদের কর্তব্য বলে বিবেচিত হবে এমনটিও প্রত্যাশিত।"
"নাটোর জেলা বিএনপির অভিযোগ, একাদশ জাতীয় সংসদ নির্বাচনের তফসিল ঘোষণার পর থেকেই নাটোরে বিএনপি ও অঙ্গসংগঠনের নেতা-কর্মীদের ওপর অব্যাহতভাবে হামলা চালানো হচ্ছে। হেলমেট বাহিনী নাটোর সদর ও নলডাঙ্গা উপজেলায় ত্রাসের রাজত্ব কায়েম করেছে।গতকাল জেলা বিএনপি অফিসে আয়োজিত এক সংবাদ সম্মেলনে দলের সাধারণ সম্পাদক মো. আমিনুল হক বলেন, নাটোর সদর আসনে আওয়ামী লীগ প্রার্থী সংসদ সদস্য মো. শফিকুল ইসলাম শিমুলের নির্দেশে তার সমর্থক হেলমেট বাহিনী পরিকল্পিতভাবে বেছে বেছে বিএনপির ত্যাগী, নিবেদিত ও পরীক্ষিত নেতা-কর্মীদের ওপর হামলা করছে। ধারাবাহিক এ নির্যাতনের শিকার হয়েছেন জেলা যুবদলের তথ্যপ্রযুক্তিবিষয়ক সম্পাদক রওশন আলী। তাকে গতকাল সকালে কাঁঠালবাড়িয়ায় মারধর করে রক্তাক্ত জখম করে তার কাছে থাকা একটি মোটরসাইকেল ও দামি মোবাইল ফোন সেট কেড়ে নেওয়া হয়। এ সময় তারা ঝাউতলায় জেলা বিএনপির সহসভাপতি মো. শহিদুল ইসলাম বাচ্চুর ব্যবসাপ্রতিষ্ঠান দখলে নিয়ে নির্বাচন প্রচার কেন্দ্র করার হুমকি দেয়। এ বাহিনী পিপরুল ইউনিয়ন বিএনপির কর্মী জহুরুল মেম্বারকে মারধর করে তার কাছে থাকা মোটরসাইকেলটি ছিনিয়ে নেয়। এ ছাড়া ওই বাহিনী সকালে দিঘাপতিয়া ইউনিয়ন পরিষদের সাবেক মেম্বার ও গত ইউপি নির্বাচনে বিএনপির চেয়ারম্যান প্রার্থী মো. সাইফুল ইসলামকে মারার জন্য ধাওয়া করলে তিনি প্রাণভয়ে নদী পার হয়ে বেঁচে গেলেও সন্ত্রাসীরা তার দামি মোটরসাইকেলটি নিয়ে পালিয়ে যায়। এ ছাড়া ছাতনী ইউনিয়নে বেজপাড়া গ্রামে ইউনিয়ন যুবদলের যুগ্ম আহ্বায়ক গোলাম মোস্তফা বাবুকে বেধড়ক মারধর করা হয়েছে। তারা ৪ নম্বর ওয়ার্ড বিএনপির সভাপতি পক্ষাঘাতগ্রস্ত মো. সাইফুজ্জামান সৌরভের বাড়িতে ঢুকে হাতুড়ি দিয়ে পিটিয়ে তাকে মারাত্মক আহত করেছে।যশোরে গায়েবি মামলা : যশোর থেকে নিজস্ব প্রতিবেদক জানিয়েছেন, গতকাল দুপুরে যশোর প্রেস ক্লাবে আয়োজিত এক সংবাদ সম্মেলনে বিএনপি নেতারা অভিযোগ করেছেন, তফসিল ঘোষণার পরও যশোরে বিএনপি নেতা-কর্মীদের বিরুদ্ধে পুলিশের গায়েবি মামলা, আটক, হুমকি-ধমকি অব্যাহত রয়েছে। ফলে যশোর সদর, শার্শা উপজেলাসহ বেশির ভাগ স্থানে পুলিশের কারণে বিএনপি নেতা-কর্মীরা বাড়িতে থাকতে পারছেন না। তারা অভিযোগ করেন, ১ ডিসেম্বর বিএনপির ৪২ নেতা-কর্মীর বিরুদ্ধে পুলিশ গায়েবি মামলা দেয়। সেখানে আটক করা হয় ১৩ জনকে। আটকদের মধ্যে যারা টাকা দিতে পারছেন তাদের পেন্ডিং মামলা, টাকা না দিলে অস্ত্র মামলা দেওয়া হচ্ছে। সংবাদ সম্মেলনে বিএনপির জাতীয় নির্বাহী কমিটির সহসাংগঠনিক সম্পাদক যশোর-৩ আসনের প্রার্থী অনিন্দ্য ইসলাম অমিত, কেন্দ্রীয় কমিটির সাবেক দফতর সম্পাদক যশোর-১ আসনের প্রার্থী মফিকুল হাসান তৃপ্তি, জেলা বিএনপি সাধারণ সম্পাদক সৈয়দ সাবেরুল হক সাবু, সাংগঠনিক সম্পাদক দেলোয়ার হোসেন খোকন প্রমুখ উপস্থিত ছিলেন।"
"বাংলাদেশের সমাজতান্ত্রিক দল (বাসদ) কেন্দ্রীয় কমিটির সাধারণ সম্পাদক খালেকুজ্জামান বলেছেন, সব প্রার্থীর জন্য সমান সুযোগ সৃষ্টিতে নির্বাচন কমিশন (ইসি) উপর্যুপরি ব্যর্থতার পরিচয় দিয়ে চলছে। নির্বাচন নিয়ে ভোটারদের ভীতি, শঙ্কাও দূর হয়নি। গতকাল গণমাধ্যমে দেওয়া এক বিবৃতিতে তিনি আরও বলেন, ইসির পক্ষ থেকে বলা হচ্ছে মনোনয়ন জমা দেওয়ার দিন ও পরে আচরণবিধি লঙ্ঘনের কোনো খবর তাদের কাছে নেই। এ ঘটনা প্রমাণ করে তারা ‘উটপাখি নীতি’ গ্রহণ করেছে। যে কারণে আচরণবিধি লঙ্ঘনের কোনো ঘটনা তারা দেখতে পায়    না। সরকারি দলের প্রার্থীরা, বর্তমান এমপি-মন্ত্রীরা প্রতিনিয়ত সাবেক মেজাজে চলাফেরা, শোডাউন, শোভাযাত্রা, সমাবেশ ইত্যাদির মাধ্যমে আচরণবিধি লঙ্ঘন করে চলেছেন, অথচ কমিশনের পক্ষ থেকে কোনো ব্যবস্থা নেওয়া হচ্ছে না।"
"১৯৮৩ সালে বইমেলায় আমার প্রথম কবিতার বই বের হয়। প্রথম বই প্রকাশের উত্তেজনায় পৃথিবীর সব তরুণ কবির মতোই আমার চোখেও ঘুম নেই। আমার ভিতরে আনন্দ, উদ্বেগ আর উৎকণ্ঠা। কাব্যগ্রন্থের প্রচ্ছদপট আর পিছনে আমার ছবি নিয়ে আমি তখন খুব ভাবছি। অজপাড়াগাঁয়ে জম্ম  নিয়েও কেন জানি না যা কিছু নতুন; যা কিছু বড়; যা কিছু ভালো; সত্য শুধু তার দিকে আমার ঝোঁক। ১৯৭৯ সালের শেষ থেকে ১৯৮১-এর মাঝামাঝি পর্যন্ত রচিত ১৫৬ পঙ্ক্তির ছয় পৃষ্ঠার বিদ্রুপাত্মক ‘একজন রাজনৈতিক নেতার মেনিফেস্টো’ কবিতাটির নামানুসারে বইয়ের নাম ঠিক হলো একজন রাজনৈতিক নেতার মেনিফেস্টো। শিল্পাচার্য জয়নুল আবেদিনের পঞ্চাশের মন্বন্তরের একটি চিত্রকর্ম বাছাই করা হলো প্রচ্ছদের জন্য। প্রচ্ছদ করেছিলেন প্রয়াত তরুণ শিল্পী মোরাদজ্জামান মুরাদ। যা হোক, এখন আমার নিজের ছবি উঠানোর পালা। সে সময় এলোমেলো চুল আর দাঁড়িঅলা একজন চিত্রগ্রাহক দেশ-বিদেশে পুরস্কার পাচ্ছিলেন। তার তোলা ও পুরস্কৃত সব অনুপম আলোকচিত্র আর তার নিজের প্রতিকৃতি পত্র-পত্রিকায় ছাপা হচ্ছিল। নাম আনোয়ার হোসেন। এরই মধ্যে সূর্য দীঘল বাড়ি ছায়াছবির চিত্রগ্রাহক হিসেবে তিনি জাতীয় পুরস্কার পেলেন; আর শ্রেষ্ঠ অভিনেত্রীর জাতীয় পুরস্কার পেলেন তার স্ত্রী ডলি আনোয়ার। আমি স্থির করলাম আমার চেহারা যত ভাঙাচোরাই হোক, বইয়ের জন্য ছবি আমি এই বিখ্যাত চিত্রগ্রাহককে দিয়েই ওঠাব। আমি ওই দাঁড়িঅলা আলোকচিত্রীকে ধরার ফন্দি-ফিকিরে ব্যস্ত। মাস্টার্সের রেজাল্ট হলেও তখনো সার্জেন্ট জহুরুল হক হলে থাকি। হলে হঠাৎ রটে গেল আমার দুই ব্যাচ ওপরের ছাত্র আবদুর রহীম খান আমাদের রহীম ভাই ডলি আনোয়ারের ছোটবোন ইতি ইব্রাহীমকে বিয়ে করেছেন। আমি তো মহাখুশি ... ইউরেকা, ইউরেকা!অগ্রজপ্রতিম রহীম ভাইয়ের ক্লাসনোট নিয়ে পড়াশোনায় উপকৃত হয়েছি, টাকা কর্জ নিয়ে দেরিতে দিয়েছি, তার গাটের পয়সায় কত আহার করেছি; আহা, সেই রহীম ভাই বিয়ে করেছেন সিনেমার নায়িকা ডলি আনোয়ারের ছোটবোনকে। আমার মনে তখন ছোটবেলার সিনেমা দেখার স্মৃতি জেগে ওঠল। সিনেমার নায়িকা ডলি আনোয়ারের বাসায় যাব, তাকে দেখব! সে এক আশ্চর্য অনুভূতি। রহীম ভাই তখন ঢাকার বাইরে একটি প্রজেক্টে কাজ করেন আর মাঝে-মধ্যে হলে আসেন। সামর্থ্যরে বাইরে হলেও কারও অনুরোধ বা দাবি উপেক্ষা করা রহীম ভাইয়ের স্বভাববিরুদ্ধ এবং এখনো। আর, আমার দাবি না মানার তো প্রশ্নই ওঠে না। এক সকালে রহীম ভাই আমাকে ডলি আপার জিগাতলার বাসায় নিয়ে গেলেন। ছোটবোনের জামাইকে বাঙালিপনায় খুব খাতির-যতœ করলেন ডলি আপা। আমি কবিতা লিখি এবং ছবি তোলার জন্য এসেছি শুনে খুব আগ্রহ করে ভিতর থেকে লুঙ্গিপরা সেই দাঁড়িঅলা আনোয়ার হোসেনকে ডেকে একরকম নির্দেশই দিলেন। আনোয়ার ভাইয়ের পরনে বাটিকের লুঙ্গি। খালি গা। আনোয়ার ভাই আমাকে পরের শুক্রবার আসতে বললেন। আমার অস্থিরতা আর কাটে না। গেলাম পরের শুক্রবারে। ছবি তোলারও নতুন অভিজ্ঞতা হলো। এতদিন জামালপুরে বা ঢাকার স্টুডিওগুলো একশর্টে আমার ছবি তুলেছে। দুটি ক্যামেরা দিয়ে আমার অনেকগুলো ছবি তুললেন আনোয়ার ভাই। তিন দিন পর আবার ছবি আনতে গেলাম। আমার থুতনির নিচে একটি মাটির কবুতর বসিয়ে তোলা একটি মাত্র ছবি দিলেন আমাকে। বইমেলায় আমার প্রথম কাব্যগ্রন্থ একজন রাজনৈতিক নেতার মেনিফেস্টো বেরল। আবার এক সকালে ডলি আপা ও আনোয়ার ভাইকে বই দিতে গেলাম।  ফেব্রুয়ারি মাস। আমার যথেষ্ট শীতের কাপড় নেই জেনে খুব আফসোস করলেন ডলি আপা। তারও তখন হাত খালি, ঘর খালি। ছবি তোলার কাজ নিয়ে আনোয়ার ভাই আফ্রিকায় গেছেন। ঘরের সব দামি জিনিস-পত্র বিক্রি করে সংসার চালাচ্ছেন ডলি আপা। জানলাম, আনোয়ার ভাইয়ের ছোট ভাই কামালকে বিশ্ববিদ্যালয়ের যে ছেলেটি পড়ায় তাকে সারা বছর মাসিক হারে টাকা দেন তিনি। তার যুক্তি, ছাত্রের স্কুল ছুটি থাকলেও শিক্ষকের তো বেতন বন্ধ করা চলে না। তিন/চার বছর আগে ঢাকার আলিয়ঁস ফ্রঁসেসে কবিতা পড়তে গিয়ে আচমকা আনোয়ার ভাইয়ের সঙ্গে আমার দেখা হলো। প্রায় ৩০ বছর পর দেখা। বললাম, আনোয়ার ভাই আমাকে চিনছেন? পাকা দাড়িতে হাত বুলাতে বুলাতে বললেন আরে সামাদ তোমারে চিনবো না, মাটির কবুতর দিয়া তোমার ছবি তুইল্যা দিছিলাম; মাঝে-মধ্যে তোমার ছবি দেখি;  কেমন আছ? ঘাড়ে-পিঠে হাত দিয়ে স্নেহের পরশ ছড়িয়ে দিলেন। এখন কোথায় আছেন জিজ্ঞেস করতেই জানালেন প্যারিসে থাকেন; মাঝে-মধ্যে দেশে আসেন। জনান্তিকে বলি, খুব ছোটোবেলা থেকেই আমার সিনেমা দেখার নেশা ছিল দুর্দান্ত। সিনেমা দেখে দুইআনা দামের একটি খাতায় আমি ছবির নাম লিখে রাখতাম। ১৯৭৬ সালের জুন মাসে ঢাকা বিশ্ববিদ্যালয়ে পড়তে আসার আগ পর্যন্ত আমি সাড়ে চারশ’র মতো ছবি দেখেছি। ঢাকায় এসেও বেশকিছু ভালো ছবি দেখার সুযোগ হয় আমার। যেমন, সোফিয়া লরেন অভিনীত সান ফ্লাওয়ার, সেনেগালের কাহিনী নিয়ে বিখ্যাত ছবি মানি অর্ডার, পিটার ব্রুকের মহাভারত আর ডলি আনোয়ার অভিনীত সূর্য দীঘল বাড়ি। বিশেষ করে সূর্য দীঘল বাড়ি ছবির কয়লার ইঞ্জিনচালিত ঝিকঝিক রেলগাড়ি একদিকে যেমন আমার শৈশব আর বিভূতিভূষণ বন্দ্যোপাধ্যায়ের অপু-দুর্গাকে মনে করিয়ে দিয়েছিল, তেমনি মাটির উনুনে ভাতের হাঁড়ি বসিয়ে ছেলের খোঁজে বের হওয়া জয়গুণের মধ্যে আমি বাৎসল্যকাতর আমার মায়ের চিরায়ত মুখ খুঁজে পেয়েছিলাম। ডলি আনোয়ারের সেই অনবদ্য অভিনয়ে, মাটির উনুনের পাশে বসা আমার মায়ের মুখ আমি কখনো ভুলতে পারি না। আজ বিকাল ৩টার দিকে অনলাইন পত্রিকা দেখে চমকে উঠি! ‘চলে গেলেন প্রখ্যাত আলোকচিত্রশিল্পী  আনোয়ার হোসেন’! সারাটা বিকাল বেদনায় বুকের ভিতরটা খাঁ-খাঁ করে। আমার অনুজপ্রতিম কবি তারিক সুজাতের সঙ্গে কথা বলি। তারিক জানায় সম্প্রতি খুব অর্থকষ্টে দিন কাটছিল আনোয়ার ভাইয়ের। হয়তো কিছুটা হতাশা নিয়ে কাউকে না জানিয়ে অনন্তের পথে যাত্রা করেছেন! ডলি আপাও এভাবেই চলে গেছেন। বিখ্যাত ‘সূর্য দীঘল বাড়ি’ চলচ্চিত্রের শ্রেষ্ঠ চিত্রগ্রাহক আনোয়ার হোসেন পাঁচবার জাতীয় চলচ্চিত্র পুরস্কার অর্জন করেছেন। কমনওয়েলথ স্বর্ণপদকসহ আন্তর্জাতিক পুরস্কার পেয়েছেন ৬৮টি। এ বয়সে নিজের ও কত মানুষের কত অর্থকষ্ট আমি দেখেছি এবং দেখছি! তাই, আনোয়ার ভাইয়ের অর্থকষ্টের কথা শুনলে বিচলিত হই না। সারা পৃথিবীর কোন গুণী অর্থকষ্টে ছিলেন না, শুনি? আবার আমার হাসিও পায়! চারদিকে এত অঢেল অর্থ প্রতিদিন কত অনর্থ ঘটাচ্ছে!                 লেখক :  কবি, প্রো-ভাইস চ্যান্সেলর, ঢাকা বিশ্ববিদ্যালয়।"
"পাইপ লাইনে ও সিলিন্ডারে প্রাকৃতিক গ্যাস বা রূপান্তরিত প্রাকৃতিক গ্যাস দুর্ঘটনার ঝুঁকি মোকাবিলায় প্রয়োজনীয় নিরাপত্তা ব্যবস্থা নিতে কেন নির্দেশনা দেওয়া হবে না, জানতে চেয়ে রুল জারি করেছে হাই কোর্ট। একটি রিটের প্রাথমিক শুনানি নিয়ে গতকাল বিচারপতি এফ আর এম নাজমুল আহসান এবং বিচারপতি কে এম কামরুল কাদেরের সমন্বয়ে গঠিত হাই কোর্ট বেঞ্চ এ রুল জারি করে। পাইপ লাইনে ও সিলিন্ডারে তরুলীকৃত প্রাকৃতিক গ্যাস ও রূপান্তরিত প্রাকৃতিক গ্যাস দুর্ঘটনার ঝুঁকি রোধে প্রয়োজনীয় ব্যবস্থা গ্রহণে ব্যর্থতা কেন আইনগত কর্তৃত্ববহির্ভূত ঘোষণা করা হবে না- রুলে তাও জানতে চাওয়া হয়েছে। চার সপ্তাহের মধ্যে জ্বালানি ও খনিজ সম্পদ সচিব, বাংলাদেশ এনার্জি রেগুলেটরি কমিশনের চেয়ারম্যান, বাংলাদেশ ফায়ার সার্ভিস অ্যান্ড সিভিল ডিফেন্সের মহাপরিচালক ও বিস্ফোরক পরিদফতরের প্রধান কর্মকর্তাসহ বিবাদীদের রুলের জবাব দিতে বলা হয়েছে। গত ১৯ নভেম্বর একটি দৈনিকে ‘মৃত্যুফাঁদ থেকে সাবধান, গ্যাস পাইপ লিকেজ ও সিলিন্ডার বিস্ফোরণে প্রাণহানি, দায় নিচ্ছে না কেউ’ শিরোনামে খবর প্রকাশিত হয়। এ প্রতিবেদনসহ বেশ কয়েকটি প্রতিবেদন যুক্ত করে হাই কোর্টে রিট দায়ের করেন আইনজীবী অমিত দাশগুপ্ত। রিটের পক্ষে তিনি শুনানি করেন।"
"আওয়ামী লীগের সাধারণ সম্পাদক  ওবায়দুল কাদেরের জন্য তার নির্বাচনী এলাকা (নোয়াখালী-৫) কবিরহাট উপজেলার বিভিন্ন স্থানে গনসংযোগ ও  ভোট চাইলেন জেলা আওয়ামী লীগের সাধারণ সম্পাদক একরামুল করিম চৌধুরী। গতকাল দুপুরে বাটিয়া ইউনিয়নসহ বিভিন্ন গ্রামে প্রধানমন্ত্রীর নানা উন্নয়ন কর্মকান্ড তুলে ধরেন তিনি। একরাম এ সময় নৌকার পক্ষে ওবায়দুল কাদেরকে ভোট দেওয়ার আহ্বান জানান। নুরুল আমিন রুমি , জহিরুল হক রায়হান, আলাবক্স টিটু ও কামাল খানসহ দলীয় নেতা কর্মীরা এ সময় উপস্থিত ছিলেন।"
"জাতীয় প্রেস ক্লাব নির্বাচনে মনোনয়ন দাখিলের শেষ দিনে উৎসবমুখর পরিবেশে মনোনয়নপত্র দাখিল করেছেন মুক্তিযুদ্ধের চেতনার প্যানেলের প্রার্থীরা। রাত সাড়ে ৯টার দিকে এই প্যানেলের সভাপতি প্রার্থী (বর্তমান সিনিয়র সহ-সভাপতি) সাইফুল আলম ও সাধারণ সম্পাদক প্রার্থী (বর্তমান সাধারণ সম্পাদক) ফরিদা ইয়াসমিন বিপুল সংখ্যক সদস্যের উপস্থিতিতে মনোনয়নপত্র দাখিল করেন। এ সময় ‘জয় বাংলা, জয় বঙ্গবন্ধু’ স্লোগানে মুখরিত হয়ে ওঠে জাতীয় প্রেস ক্লাব প্রাঙ্গণ। মনোনয়ন দাখিলের সময় অন্যদের মধ্যে উপস্থিত ছিলেন, বাংলাদেশ ফেডারেল সাংবাদিক ইউনিয়নের সভাপতি মোল্লা জালাল, মহাসচিব শাবান মাহমুদ, ঢাকা সাংবাদিক ইউনিয়নের সভাপতি আবু জাফর সূর্য, জাতীয় প্রেস ক্লাবের সহ-সভাপতি আজিজুল ইসলাম ভূঁইয়া, কোষাধ্যক্ষ কার্তিক চ্যাটার্জি, যুগ্ম সম্পাদক শাহেদ চৌধুরী, ব্যবস্থাপনা কমিটির সদস্য ও ভোরের কাগজ সম্পাদক শ্যামল দত্ত, ব্যবস্থাপনা কমিটির সদস্য রেজওয়ানুল হক রাজা, মাইনুল আলম, হাসান আরেফিন, বাংলাদেশ প্রতিদিনের উপ-সম্পাদক মাহমুদ হাসান, কালের কণ্ঠের সহকারী সম্পাদক আলী হাবিব, সিনিয়র সাংবাদিক সুভাষ চন্দ বাদল, ডিইউজে নেতা জিএম মাসুদ ঢালীসহ সিনিয়র সাংবাদিক নেতৃবৃন্দ। এ সময় নেতৃবৃন্দ সবাইকে ঐক্যবদ্ধ থেকে আগামী ১৮ ডিসেম্বর অনুষ্ঠিতব্য জাতীয় প্রেস ক্লাব নির্বাচনে মুক্তিযুদ্ধের চেতনার প্যানেলকে বিজয়ী করার আহ্বান জানান।"
"চলতি ২০১৮-১৯ করবর্ষে ২০ লাখ ৬ হাজার ৭১৫ ব্যক্তি শ্রেণির করদাতা আয়কর বিবরণী বা রিটার্ন দাখিল করেছেন। এসব করদাতা ২ ডিসেম্বর পর্যন্ত নির্ধারিত সময়ে সরকারি কোষাগারে আয়কর জমা দিয়েছেন ২২ হাজার ২৬৪ কোটি টাকা। গত করবর্ষের চেয়ে এবার বাড়তি ২ লাখ ১৩ হাজার করদাতার রিটার্ন দাখিলের তথ্য দিয়েছেন জাতীয় রাজস্ব বোর্ডের (এনবিআর) সদস্য জিয়াউদ্দিন মাহমুদ। গতকাল সেগুনবাগিচার রাজস্ব ভবনে সাংবাদিকদের কাছে এ তথ্য তুলে ধরেন তিনি। এ সময় উপস্থিত ছিলেন এনবিআরের প্রথম সচিব খন্দকার খুরশীদ কামাল। এনবিআর সদস্য জিয়াউদ্দিন মাহমুদ বলেন, ২০১৭ সালে রিটার্ন দাখিল বাবদ আয় হয়েছিল ১৯ হাজার ৮১০ কোটি টাকা। এ বছর হয়েছে ২২ হাজার ২৬৪ কোটি টাকা; যা শতাংশের হিসাবে বেড়েছে ১২ দশমিক ৩৮ শতাংশ। এর মধ্যে কেবল নভেম্বরেই আয় হয় ৫ হাজার ২৪৮ কোটি টাকা। গত বছর একই মাসে আয় হয়েছিল ৪ হাজার কোটি। এতে আগের বছরের তুলনায় প্রবৃদ্ধি বেড়েছে ২৭ শতাংশ।"
"চলতি মৌসুমে স্প্যানিশ লা লিগায় তৃতীয়বারের মতো শীর্ষে উঠেছিল সেভিয়া। কিন্তু স্থানটা ধরে রাখতে পারল না তারা। এক সপ্তাহ পার হওয়ার আগেই লা লিগার শীর্ষস্থান পুনরুদ্ধার করল বার্সেলোনা। রবিবার ভিয়ারিয়ালকে ২-০ গোলে হারিয়েছে কাতালানরা। লিওনেল মেসি বার বার গোল মিস করলেও জেরার্ড পিকে ও কার্লোস অ্যালেনার গোলে জয় নিয়েই মাঠ ছাড়ে ভালভার্দের শিষ্যরা। এই জয়ে ১৪ ম্যাচে ২৮ পয়েন্ট সংগ্রহ করে শীর্ষে উঠে এসেছে বার্সেলোনা।বার্সেলোনার জয়ের রাতে অ্যালাভেসের সঙ্গে ১-১ গোলে ড্র করেছে সেভিয়া। অ্যালাভেসের মাঠে ১-০ গোলে পিছিয়ে পড়েছিল সেভিয়া। অবশ্য উইসামের গোলে ড্র নিয়েই বাড়ি ফিরে তারা। ১৪ ম্যাচে ২৭ পয়েন্ট সংগ্রহ করে দুই নম্বরে অবস্থান করছে সেভিয়া। লা লিগায় অ্যাটলেটিকো মাদ্রিদ অবস্থান করছে তিনে। রবিবার অ্যাটলেটিকো ১-১ গোলে ড্র করেছে কাতালান ক্লাব জিরোনার সঙ্গে। এই ড্রয়ে ১৪ ম্যাচে ২৫ পয়েন্ট সংগ্রহ করে তিনে অবস্থান করছে দিয়েগো সিমিওনের শিষ্যরা। অ্যালাভেস আছে ২৪ পয়েন্ট নিয়ে চারে। রিয়াল মাদ্রিদ ২৪ পয়েন্ট নিয়ে পাঁচ নম্বরে অবস্থান করছে। লিওনেল মেসি ঠিকই বলেছেন। এবার লা লিগায় প্রতিযোগিতা বড্ড বেশি। এক থেকে পাঁচ নম্বর পর্যন্ত দলের মধ্যে পয়েন্টের ব্যবধান মাত্র ৫! যে কেউ জিততে পারে এবার লা লিগার শিরোপা।এদিকে বার্সেলোনার জয়ের পর ডেম্বলে আর অ্যালেনার প্রতি দারুণ সন্তুষ্ট বার্সা কোচ ভালভার্দে। তিনি বলেন, ‘অ্যালেনা প্রথম একাদশে স্থান পাওয়ার যোগ্য হিসেবে নিজেকে প্রমাণ করেছে।’ ২০ বছর বয়সী এই স্প্যানিশ ফুটবলার বার্সেলোনা বি টিমের হয়ে খেলেছেন ৮৪ ম্যাচ। গোল করেছেন ১৮টি। এরই মধ্যে বার্সেলোনার জার্সিতে ৫টা ম্যাচ খেলেছেন। এই প্রথম গোল পেলেন তিনি। এই তরুণের ভবিষ্যৎ অনেক উজ্জ্বল বলেই মনে করছেন বার্সা কোচ। অন্যদিকে কয়েক সপ্তাহ আগে ডেম্বলেকে দল থেকে বাদই দিয়েছিলেন ভালভার্দে। তবে লুইস সুয়ারেজ ইনজুরিতে আক্রান্ত হওয়ার পর থেকে তাকে সুযোগ দিচ্ছেন তিনি। আস্থাও বেড়েছে অনেক।"
"বাংলাদেশ প্রতিদিনে প্রকাশিত সম্পাদকীয়র পরিপ্রেক্ষিতে দায়ের করা রিটের কারণে বাজারে বেআইনিভাবে বোতলজাত খাবার পানি সরবরাহ বন্ধের নির্দেশ দিয়েছে হাই কোর্ট। বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই) ও আইনশৃঙ্খলা বাহিনীকে এ নির্দেশ বাস্তবায়ন করতে বলা হয়েছে। গতকাল বিচারপতি শেখ হাসান আরিফের নেতৃত্বাধীন হাই কোর্ট বেঞ্চ এ আদেশ দেয়। প্লাস্টিক বোতল ও জারে নিরাপদ পানি সরবরাহে সরকারের ব্যর্থতা কেন বেআইনি ঘোষণা করা হবে না, তা জানতে চেয়ে রুল জারি করেছে হাই কোর্ট। চার সপ্তাহের মধ্যে খাদ্য সচিব, স্বাস্থ্য সচিব, স্বাস্থ্য অধিদফতরের মহাপরিচালকসহ সংশ্লিষ্টদের রুলের জবাব দিতে বলা হয়েছে। আদালতে রিটের পক্ষে শুনানি করেন আইনজীবী মো. জে আর খান রবিন। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেসুর রহমান। এর আগে গত ২২ মে বাংলাদেশ প্রতিদিনে ‘প্রতারণার নাম বোতলজাত পানি’ শিরোনামে সম্পাদকীয় ছাপা হয়। এটি নিয়ে আইনজীবী শাম্মী আক্তার রিটটি করেন।"
"সিলেট-১ আসনে আওয়ামী লীগের প্রার্থী ড. এ কে আবদুল মোমেনের নির্বাচন পরিচালনা কমিটি গঠন করা হয়েছে। মহানগর আওয়ামী লীগের সভাপতি বদর উদ্দিন আহমদ কামরানকে আহ্বায়ক ও সাধারণ সম্পাদক আসাদ উদ্দিন আহমদকে সদস্য সচিব করে রবিবার রাতে এ কমিটি গঠন করা হয়। কমিটিতে মহানগর আওয়ামী লীগের কার্যকরী কমিটির সব সদস্য, ওয়ার্ড আওয়ামী লীগের সভাপতি, সাধারণ সম্পাদক এবং অঙ্গ সহযোগী সংগঠনের সভাপতি, সাধারণ সম্পাদক ও আহ্বায়ক, যুগ্ম আহ্বায়কদের সদস্য হিসেবে রাখা হয়েছে।"
"ন্যাশনাল আওয়ামী পার্টির (ন্যাপ) সভাপতি উপমহাদেশের বাম রাজনীতির অন্যতম পুরোধা অধ্যাপক মোজাফফর আহমদ ফের হাসপাতালে। তিনি রাজধানীর বসুন্ধরায় এ্যাপোলো হসপিটালসের সাত তলায় ৭৩০৫ রুমে ভর্তি রয়েছেন। অধ্যাপক ডা. বোরহান উদ্দীনের অধীন চিকিৎসাধীন তিনি।গতকাল ন্যাপের ভারপ্রাপ্ত সাধারণ সম্পাদক ইসমাইল হোসেন বাংলাদেশ প্রতিদিনকে জানান, দীর্ঘদিন ধরে বার্ধক্যজনিত রোগে ভুগছেন অধ্যাপক মোজাফফর আহমদ। তিনি বলেন, মাত্র কয়েকদিন আগে রাজধানীর সিএমএইচে চিকিৎসাধীন ছিলেন। সেখান থেকে বাসায় নেওয়ার পর আবার অসুস্থ হলে এ্যাপোলো হসপিটালসের সিসিইউতে ভর্তি করা হয়। বর্তমানে তাঁর বয়স ৯৬ বছর। রাজধানীর বারিধারার বাসায় একমাত্র মেয়ে আইভী ও স্ত্রী আমিনা আহমদ এমপিকে নিয়ে বসবাস করছেন মোজাফফর আহমদ। ১৯২২ সালের ১৪ এপ্রিল কুমিল্লার দেবিদ্বার উপজেলার এলাহাবাদ গ্রামে জন্মগ্রহণ করেন তিনি।"
"চট্টগ্রামে রেলওয়ে কর্মকর্তা পরিচয়ে চাকরি দেওয়ার নামে প্রতারণা করায় রাসেল মিয়া (২২) ও মনিরুজ্জামান (২৭) নামে দুই ব্যক্তিকে পুলিশ গ্রেফতার করেছে। পুলিশ জানিয়েছে, গত রবিবার রাতে আগ্রাবাদ এলাকার এক হোটেল থেকে তাদের গ্রেফতার করা হয়। এই ভুয়া রেলওয়ে কর্মকর্তাদের মধ্যে একজনের     বাড়ি রংপুরের বাউনিয়া এলাকায়, আরেকজনের গোপালগঞ্জের টুঙ্গিপাড়ায়। তাদের কাছ থেকে রেলওয়ে পূর্বাঞ্চলের ঊর্ধ্বতন কর্মকর্তাদের নামীয় ১২টি সিল, ২০১২ সালের কম্পিউটার অপারেটর নিয়োগ পরীক্ষায় উত্তীর্ণ ১৩৩ জনের একটি তালিকা জব্দ করা হয়েছে। দুজনই রেলের উচ্চপদস্থ কর্মকর্তা পরিচয় দিয়ে চাকরি প্রার্থীদের সঙ্গে প্রতারণা করছিলেন।"
"প্রধানমন্ত্রীর তথ্যপ্রযুক্তি বিষয়ক উপদেষ্টা সজীব ওয়াজেদ জয় বলেছেন, বিএনপির ৩০০ জন যোগ্য প্রার্থী নেই, যাদের তারা মনোনয়ন দিতে পারে। তারা শেষ যেবার ক্ষমতায় ছিল, সেটি ছিল দেশের ইতিহাসে সবচেয়ে সহিংস এবং দুর্নীতিপরায়ণ সরকার। অবশ্য তখন তাদের সারা পৃথিবীর সবচেয়ে দুর্নীতিগ্রস্ত সরকার হিসেবে কুখ্যাতিও ছিল। গতকাল সজীব ওয়াজেদ জয় তার ফেসবুক পেজে দেওয়া স্ট্যাটাসে এ মন্তব্য করেন। একাদশ সংসদ নির্বাচন প্রশ্নবিদ্ধ করতেই বিএনপি ধারাবাহিকভাবে নির্বাচন কমিশনের (ইসি) বিরুদ্ধে অভিযোগ করছে দাবি করে জয় লিখেছেন, প্রথমে তারা অভিযোগ করল গ্রেফতার নিয়ে। তাদের কর্মীরা ২০১৩-২০১৫ সাল পর্যন্ত কয়েক হাজার আগুন দেওয়ার ঘটনা ঘটিয়েছে। শত শত নিরীহ মানুষকে পুড়িয়ে মেরেছে। আহত করেছে হাজার হাজার নারী-পুরুষ-শিশুকে। এসব ঘটনার পেছনে চিহ্নিত বেশির ভাগ লোকই এত দিন লুকিয়ে ছিল অথবা দেশের বাইরে পালিয়েছিল। এখন নির্বাচনের আগে তারা গর্ত থেকে বেরিয়ে আসছে, এমনকি নির্বাচনেও অংশ নিচ্ছে। এদের নিয়ে নির্বাচন কমিশনের কী করা উচিত? সামনে নির্বাচন বলে তাদের আইনের আওতায় আনা যাবে না? এদের জায়গা তো জেলখানা নয়, এদের জায়গা ফাঁসির কাষ্ঠে। তিনি বলেন, বিএনপি তাদের মনোনীত প্রার্থীদের মনোনয়ন বাতিল নিয়ে অভিযোগ করছে। বিএনপি চেয়ারপারসন খালেদা জিয়া এবং ভাইস চেয়ারম্যান দুজনই আদালতে সাজাপ্রাপ্ত। তারেক একজন পলাতক আসামি এবং হত্যা ও সন্ত্রাসের দায়ে অভিযুক্ত, লন্ডনে বসে দলের প্রার্থীদের সাক্ষাৎকার নিচ্ছেন। একজন পলাতক খুনির হাতে নির্বাচিত প্রার্থী আর কেমনই বা হতে পারে? তাদের বেশির ভাগ প্রার্থীই হয় অপরাধী, না হয় দুর্নীতিগ্রস্ত, ঋণখেলাপি, এমনকি তাদের নামে হত্যা মামলাও আছে। যেমন আবুল কালাম মোহাম্মদ রিয়াজুল করিম, যিনি পিরোজপুর থেকে মনোনয়ন পেয়েছেন, ব্রিটিশ আদালতের চিহ্নিত ফেরারি আসামি! নির্বাচন কমিশনের কি আসলেই উচিত ছিল এসব চিহ্নিত ফেরারি আসামি, ঋণখেলাপিদের নির্বাচন করতে দেওয়া? বিএনপি মোট আসনের দ্বিগুণ প্রার্থীকে মনোনয়ন দিয়েছে। প্রতিটি আসনে কমপক্ষে দুজনকে মনোনয়ন দিয়েছে তারা। কারণ তারা জানে তাদের বেশির ভাগ প্রার্থীই হয় কোনো মামলায় সাজাপ্রাপ্ত আসামি, না হয় ঋণখেলাপি এবং এরা নির্বাচনের অযোগ্য।"
"যারা নির্বাচনে লড়ছেন তাদের নির্বাচনী ইশতেহারে মদিনা সনদের কথা উল্লেখ করার আহ্বান জানিয়েছেন বাংলাদেশ জমিয়তুল উলামার চেয়ারম্যান, শোলাকিয়া ঈদগাহের গ্র্যান্ড ইমাম শাইখুল হাদিস আল্লামা ফরীদ উদ্দীন মাসঊদ। তিনি বলেন, প্রধানমন্ত্রী শেখ হাসিনা যখনই কোনো ওয়াদা করেন তখন তা পালন করেন। কওমি মাদ্রাসা সনদের স্বীকৃতি দেওয়ার ওয়াদা প্রধানমন্ত্রী করেছিলেন, সেই ওয়াদা তিনি রক্ষা করেছেন। মসজিদের ইমাম-মুয়াজ্জিন ও সাধারণ আলেমদের জন্যও ভাতার ব্যবস্থা করার দাবি করে আল্লামা মাসঊদ বলেন, শেখ হাসিনার সরকার মুক্তিযোদ্ধাদের ভাতা, বয়স্ক ভাতা, বিধবা ও প্রতিবন্ধীদের মানবিক কারণে সরকারি ভাতার ব্যবস্থা করেছেন। আলেম ওলামারাও অভাব অনটনের মধ্যে বেঁচে থাকেন। তাই তাদেরও সরকারি ভাতার আওতায় আনা দরকার। দেওবন্দ মাওলানা সাদ’কে সতর্ক করে বলেছে, তোমার বক্তব্যে অনেক ভুল আছে, তুমি ওই ভুলগুলো থেকে রুজু করবে এবং এসব বিষয়ে সতর্ক থাকবে। ভারতের প্রখ্যাত ইসলামী শিক্ষা প্রতিষ্ঠান দারুল উলূম দেওবন্দ মাওলানা সাদ কান্ধলভীকে ভালোবাসে। দেওবন্দ মাওলানা সাদ-এর বিরুদ্ধে কোনো ফতোয়া দেয়নি বরং তাকে সতর্ক করেছে বলেও মন্তব্য করেন আল্লামা মাসঊদ। দাওয়াতের ক্ষেত্রে মাওলানা সাদ কান্ধলভী মাগলুবুল হাল উল্লেখ করে আল্লামা মাসঊদ বলেন, মানসুর হাল্লাজ যেমন মারিফতের ক্ষেত্রে মাগলুবুল হাল ছিলেন মাওলানা সাদ কান্ধলভী তেমনিভাবে দাওয়াতের ক্ষেত্রে মাগলুবুল হাল ছিলেন। আর যারা মাগলুবুল হাল হয় তাদের কিছু ভুলত্রুটি হয়ে থাকে। যেমন মানসুর হাল্লাজ ‘আনাল হক, আনাল্লাহ’ বলেছেন।"
"একাদশ জাতীয় সংসদ নির্বাচনের ভোট গ্রহণের বাকি আর ২৫ দিন। সময় যত পেরোচ্ছে ততই বাড়ছে নির্বাচনী উত্তাপ। মাঠ-ঘাট ছাপিয়ে এবার ভোটের গরম পৌঁছে গেছে দেশের উচ্চ আদালতেও। প্রতিদিনই নির্বাচন-সংশ্লিষ্ট বিষয়ে প্রতিকার চাইতে সুপ্রিম কোর্ট এলাকায় আসছেন প্রার্থী বা তাদের সমর্থকরা। কেউ আসছেন নিজের প্রার্থিতা ফিরে পেতে, কেউ আবার আসছেন প্রতিদ্বন্দ্বী প্রার্থী বা অপছন্দের ব্যক্তির ভোট ঠেকাতে। ভোট গ্রহণ পদ্ধতি নিয়েও হাই কোর্টে একাধিক রিট আবেদন বিচারাধীন রয়েছে। আগাম জামিন নিতে রাজনৈতিক দলের নেতা-কর্মীদের ভিড়ও বেড়েছে অনেক। সংশ্লিষ্টরা জানিয়েছেন, যাচাই-বাছাই প্রক্রিয়ায় মনোনয়নপত্র বাতিল হওয়া প্রার্থীরা নির্বাচন কমিশনের আপিলে প্রতিকার না পেলে অধিকাংশই হাই কোর্টে আসবেন। তখন উচ্চ আদালতে নির্বাচনী উত্তাপ আরও বাড়বে। গতকাল হাই কোর্টের পৃথক কয়েকটি বেঞ্চ থেকে নির্বাচন-সংশ্লিষ্ট বিষয়ে আদেশও এসেছে। এর মধ্যে রংপুর-৫ আসনে বিএনপি মনোনিত প্রার্থী গোলাম রাব্বানীর মনোনয়নপত্র দ্রুত গ্রহণের নির্দেশ দিয়েছে হাই কোর্টের একটি বেঞ্চ। ভোলা-১ আসনে ইলেকট্রনিক ভোটিং মেশিনে (ইভিএম) ভোট গ্রহণের নির্দেশনা চেয়ে বাংলাদেশ জাতীয় পার্টির (বিজেপি) প্রধান আন্দালিব রহমান পার্থর করা রিট সরাসরি খারিজ করে দিয়েছে হাই কোর্টের অন্য একটি বেঞ্চ। ইভিএম ব্যবহারের বৈধতা চ্যালেঞ্জ করে পৃথক একটি রিট দায়ের করা হয়েছে গতকাল। এ ছাড়া প্রধান নির্বাচন কমিশনার ও কমিশনারদের নিয়োগের বৈধতা চ্যালেঞ্জ করে দায়ের করা একটি রিট আবেদন গতকালই খারিজ হয়েছে হাই কোর্টে। এদিকে চাঁদপুর-২ আসনে আওয়ামী লীগ মনোনীত প্রার্থী ত্রাণমন্ত্রী মোফাজ্জল হোসেন চৌধুরী মায়ার মনোনয়নপত্রের বৈধতা চ্যালেঞ্জ করে হাই কোর্টে একটি রিট আবেদন করা হয়েছে বলে বিভিন্ন সূত্রে জানা গেছে। আজ হাই কোর্টের একটি দ্বৈত বেঞ্চে রিট আবেদনটি শুনানির জন্য উপস্থাপন করা হতে পারে বলেও জানিয়েছে সূত্রগুলো।রংপুর-৫ আসনে বিএনপি প্রার্থীর মনোননয়পত্র গ্রহণের নির্দেশ : রংপুর-৫ আসনে বিএনপি মনোনীত প্রার্থী জামায়াতে ইসলামীর রংপুর জেলা আমির গোলাম রব্বানীর মনোনয়নপত্র দ্রুত গ্রহণ করার নির্দেশ দিয়েছে হাই কোর্ট। রংপুরের রিটার্নিং কর্মকর্তাকে এ নির্দেশ দেওয়া হয়েছে। এ-সংক্রান্ত আবেদনের শুনানি নিয়ে সোমবার হাই কোর্টের বিচারপতি শেখ হাসান আরিফ ও বিচারপতি রাজিক আল জলিলের সমন্বয়ে গঠিত বেঞ্চ এ আদেশ দেয়। আদালতে গোলাম রব্বানীর পক্ষে শুনানি করেন অ্যাডভোকেট এ জে মোহাম্মদ আলী, ব্যারিস্টার ইমরান এ সিদ্দিক ও অ্যাডভোকেট শিশির মনির। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেসুর রহমান। পরে আইনজীবী শিশির মনির সাংবাদিকদের জানান, ২৮ নভেম্বর বেলা ২টা ৫০ মিনিটে গোলাম রব্বানীর আইনজীবী বায়জিদ ওসমানী প্রয়োজনীয় সব কাগজপত্রসহ প্রার্থীর পক্ষে মনোনয়নপত্র জমা দিতে রিটার্নিং কর্মকর্তার নির্ধারিত কার্যালয়ে যান। দীর্ঘক্ষণ অপেক্ষায় থাকার পরও তাকে রিটার্নিং কর্মকর্তার কক্ষে ঢুকতে দেওয়া হয়নি। বিভিন্ন বিষয়ে তাকে হয়রানি শেষে মনোনয়নপত্র গ্রহণে অপারগতা জানান রিটার্নিং কর্মকর্তা। তিনি জানান, রিটার্নিং কর্মকর্তা মনোনয়নপত্র গ্রহণ না করায় প্রতিকার চেয়ে শনিবার নির্বাচন কমিশনে আবেদন করা হয়। নির্বাচন কমিশন থেকে কোনো সুরাহা না পেয়ে হাই কোর্টে আসেন গোলাম রব্বানী।ইভিএমে ভোট গ্রহণ স্থগিত চেয়ে রিট : একাদশ জাতীয় সংসদ নির্বাচনে ইলেকট্রনিক ভোটিং মেশিনে (ইভিএম) ভোট গ্রহণ স্থগিত চেয়ে হাই কোর্টে রিট করা হয়েছে। সোমবার হাই কোর্টের সংশ্লিষ্ট শাখায় রিট আবেদনটি দায়ের করেন সুপ্রিম কোর্টের আইনজীবী ইউনুস আলী আকন্দ। রিটে রাষ্ট্রপতির কার্যালয়ের সচিব, প্রধানমন্ত্রী কার্যালয়ের সচিব, মন্ত্রিপরিষদ সচিব, আইন সচিব এবং নির্বাচন কমিশন সচিবকে বিবাদী করা হয়েছে। রিটকারী আইনজীবী ইউনুস আলী আকন্দ আসন্ন নির্বাচনে ঢাকা-৮ আসনে জাতীয় পার্টির (এরশাদ) মনোনীত প্রার্থী। পরে এ বিষয়ে আইনজীবী ইউনুস আলী আকন্দ জানান, ‘জনস্বার্থে আমি এ রিট আবেদনটি করেছি। রিটে ইভিএমে ভোট গ্রহণ স্থগিত চাওয়া হয়েছে। কারণ আমি মনে করি, এটা সংবিধানের ৬৫ ও ৯৩ অনুচ্ছেদের পরিপন্থী।’ এর আগে জাতীয় সংসদ নির্বাচনে ইভিএম ব্যবহারের বিধান রেখে সংশোধিত গণপ্রতিনিধিত্ব (আরপিও) অধ্যাদেশ জারি করা হয় ৩১ অক্টোবর। রাষ্ট্রপতির স্বাক্ষরের পর সে অধ্যাদেশের গেজেট প্রকাশ করে আইন মন্ত্রণালয়।ইভিএম চেয়ে পার্থর করা রিট খারিজ : জাতীয় সংসদের ভোলা-১ আসনে ইলেকট্রনিক ভোটিং মেশিন (ইভিএম) পদ্ধতিতে ভোট গ্রহণের নির্দেশনা চেয়ে বাংলাদেশ জাতীয় পার্টির (বিজেপি) প্রধান আন্দালিব রহমান পার্থর করা রিট সরাসরি খারিজ করে দিয়েছে হাই কোর্ট। গতকাল বিচারপতি মো. আশফাকুল ইসলাম ও বিচারপতি মোহাম্মদ আলীর সমন্বয়ে গঠিত বেঞ্চ এ আদেশ দেয়। আদালতে রিটের পক্ষে শুনানি করেন অ্যাডভোকেট আহসানুল করিম। রাষ্ট্রপক্ষে ছিলেন ডেপুর্টি অ্যাটর্নি জেনারেল আল আমিন সরকার।২০-দলীয় জোট ও জাতীয় ঐক্যফ্রন্ট ইভিএম ব্যবহারের বিরুদ্ধে অবস্থান নিলেও ভোলার জনগণের দাবির পরিপ্রেক্ষিতে এই ভোটযন্ত্র ব্যবহারের জন্য নির্বাচন কমিশনে (ইসি) ৩০ নভেম্বর আবেদন করেছিলেন পার্থ। সেই আবেদনে সারা না পেয়ে হাই কোর্টে আসেন তিনি।সিইসিসহ কমিশনারদের নিয়োগের বৈধতা প্রশ্নে রিট খারিজ : প্রধান নির্বাচন কমিশনার এবং চার কমিশনারের নিয়োগের বৈধতা চ্যালেঞ্জ করে দায়ের করা রিট উত্থাপিত হয়নি মর্মে খারিজ করে দিয়েছে হাই কোর্ট। গতকাল বিচারপতি মইনুল ইসলাম চৌধুরী ও বিচারপতি মো. আশরাফুল কামালের সমন্বয়ে গঠিত বেঞ্চ এ আদেশ দেয়। আদালতে রিটের পক্ষে শুনানি করেন আইনজীবী ইউসুফ আলী। রিট আবেদনে নির্বাচন কমিশনারদের নিয়োগ-সংক্রান্ত গেজেট বাতিল চাওয়া হয়েছিল।"
"জাতীয় পার্টিতে হঠাৎ করেই মহাসচিব পদে পরিবর্তন এনেছেন দলের চেয়ারম্যান হুসেইন মুহম্মদ এরশাদ। এ বি এম রুহুল আমিন হাওলাদারকে বাদ দিয়ে তিনি পার্টির প্রেসিডিয়াম সদস্য মসিউর রহমান রাঙ্গাকে নতুন মহাসচিব হিসেবে নিয়োগ দিয়েছেন। গতকাল হুসেইন মুহম্মদ এরশাদ স্বাক্ষরিত এক চিঠিতে এই নিয়োগের কথা জানানো হয়।দায়িত্ব পেয়েই বনানী দলীয় কার্যালয়ে এক সংবাদ সম্মেলনে রাঙ্গা বলেছেন, ‘মনোনয়ন বাণিজ্যের’ যে অভিযোগ উঠেছে তা তদন্ত করা হবে। পার্টির প্রেসিডিয়াম সদস্যদের নিয়ে তদন্ত কমিটি গঠন করা হবে। কেউ দোষী প্রমাণিত হলে গঠনতন্ত্র অনুযায়ী ব্যবস্থা নেওয়া হবে। এক প্রশ্নের জবাবে বলেন, এরশাদের স্বাস্থ্যের অবস্থা মোটামুটি ভালো। তিনি দু-একদিনের মধ্যে উন্নত চিকিৎসার জন্য সিঙ্গাপুরে যেতে পারেন। সম্প্রতি পার্টি কার্যালয়ে দলের মনোনয়নপ্রত্যাশীরা সাবেক মহাসচিব এ বি এম রুহুল আমিন হাওলাদারসহ কয়েকজন শীর্ষ নেতার বিরুদ্ধে মনোনয়ন বাণিজ্যের অভিযোগ তোলেন। মসিউর রহমান রাঙ্গা আরও বলেন, মনোনয়ন বাণিজ্যের বিষয়ে সত্যতা, অসত্যতা রয়েছে। জাতীয় পার্টির প্রেসিডিয়ামে রবিবার রাতে আলোচনা হয়েছে। জাতীয় পার্টির মনোনয়নপত্র বিতরণের শেষে বেশ কজন নেতা অভিযোগ করেন, সিনিয়র কয়েকজন নেতা টাকার বিনিময়ে মনোনয়ন দিয়েছেন। তিনি বলেন, মনোনয়নপত্র নিতে এসে যারা লাঞ্ছিত হয়েছেন, যারা টাকা দেওয়ার অভিযোগ করেছেন, তারা লিখিত অভিযোগ করলে ব্যবস্থা নেব। হাওলাদারকে কেন মহাসচিবের পদ থেকে অব্যাহতি দেওয়া হয়েছে, সে সম্পর্কে স্পষ্ট করে কিছু না বললেও রাঙ্গা বলেন, আপনারা জানেন, ঋণখেলাপি হওয়ার কারণে তিনি নির্বাচনে অংশ নিতে পারছেন না। তার মনোনয়নপত্র গৃহীত হয়নি। তিনি বলেন, মহাজোট থেকে জাতীয় পার্টির জন্য ৫২টি আসন নিয়ে আলোচনা চলছে। দু-একদিনের মধ্যে তা চূড়ান্ত হবে। রাঙ্গা বলেন, সোমবার সকালে আমাকে ডেকে জাতীয় পার্টির মহাসচিবের দায়িত্ব দেওয়া হয়েছে। আমি সবার সহযোগিতা চাই, আমি সাবেক মহাসচিবের সহযোগিতা চাই, দল থেকে যারা বিভিন্ন সময় চলে গেছেন তাদের ফিরে আসার আহ্বান জানাই। স্মৃতিচারণ করে রাঙ্গা বলেন, আমাকে তিনবার দল থেকে বহিষ্কার করা হয়েছে। এরশাদ নেতা-কর্মীদের সন্তানের মতো স্নেহ করেন। তিনি বলেন, গতকাল মন্ত্রিসভার বৈঠকের পর প্রধানমন্ত্রীর সঙ্গে আলোচনা হয়েছে। সেখানে ব্যারিস্টার আনিসুল ইসলাম মাহমুদ, মজিবুল হক চুন্নুও ছিলেন। দু-একদিনের মধ্যে চূড়ান্ত হবে আসন ভাগাভাগি। জাপা মহাসচিব বলেন, গতবার নির্বাচনে আমাদের কিছু ভুলের কারণে কাঙ্ক্ষিত লক্ষ্যে পৌঁছাতে গিয়েও পারিনি। এবার যেন ভুল না করি, সম্মিলিতভাবে কাজ করার জন্য আগেই সিদ্ধান্ত হয়েছে। কিন্তু কোথায় থেকে যেন একটি অশুভ শক্তি হায়েনার মতো দলে ঢুকে পড়ে। জাতীয় পার্টি যখনই ক্ষমতায় যেতে চায় তখনই এমন পরিবেশ তৈরি হয়। রাঙ্গাকে ফুল দিয়ে বরণ করে নেন নেতা-কর্মীরা। সংবাদ সম্মেলনে অন্যদের মধ্যে উপস্থিত ছিলেন, প্রেসিডিয়াম সদস্য মো. হাফিজ উদ্দিন, সুনীল শুভরায়, আজম খান, এ টি ইউ তাজ রহমান, মেজর (অব.) মো. খালেদ আখতার, শফিকুল ইসলাম সেন্টু।"
"বিশিষ্ট অর্থনীতিবিদ সাবেক তত্ত্বাবধায়ক সরকারের উপদেষ্টা ড. হোসেন  জিল্লুর রহমান বলেছেন, জাতীয় সংসদ নির্বাচন সামনে রেখে ইশতেহারে আর্থিক খাত, প্রশাসন, বিচারব্যবস্থা এমনকি রাজনৈতিক ক্ষেত্রসহ সব ক্ষেত্রে সুশাসন প্রতিষ্ঠার অঙ্গীকার করতে হবে রাজনৈতিক দলগুলোকে। একাদশ সংসদ নির্বাচনে রাজনৈতিক দলগুলোর ইশতেহারের বিষয়ে গতকাল বাংলাদেশ প্রতিদিনের সঙ্গে আলাপকালে তিনি এসব কথা বলেন। ড. হোসেন জিল্লুর রহমান বলেন, দেশের দারিদ্র্য যে হারে কমছে সে হারে ধনী-গরিরের বৈষম্য কমছে না। বরং এটা আরও বাড়ছে প্রতিনিয়তই। এখনো দেশের তিন কোটির বেশি মানুষ দারিদ্র্যসীমার নিচে বাস করছে। এ ছাড়া ধনীরা প্রতিদিনই ধনী হচ্ছে। আর দরিদ্রদের ভাগ্যের পরিবর্তন সে হারে হচ্ছে না। ফলে অর্থনৈতিক প্রবৃদ্ধির সুফল সর্বস্তরের মানুষের কাছে পৌঁছাচ্ছে না। উচ্চতর প্রবৃদ্ধি ধরে রেখে এর সুফল মানুষের কাছে পৌঁছে দিতে হবে। আর কর্মসংস্থানহীন প্রবৃদ্ধির ধারা থেকে বেরিয়ে আসতে হবে। ইশতেহারে রাজনীতির মতো অর্থনীতি ও ব্যবসা-বাণিজ্যকে সমানভাবে গুরুত্ব দিতে হবে। আর এর জন্য সব ক্ষেত্রেই সুশাসন প্রতিষ্ঠার অঙ্গীকার করতে হবে প্রতিটি রাজনৈতিক দলকে। শুধু তাই নয়, নির্বাচন-পরবর্তী যারাই সরকার গঠন করুক তাদের ইশতেহার অনুযায়ী দেশ চালাতে হবে। নির্বাচনের পর ইশতেহারের অঙ্গীকার ভুলে যাওয়া যাবে না বলে তিনি উল্লেখ করেন। তিনি আরও বলেন, আর্থিক খাতের দুর্নীতি কমানোর ঘোষণা থাকতে হবে। গত কয়েক বছরে ব্যাংকগুলোসহ সমগ্র আর্থিক খাতকে রাজনৈতিকীকরণ করা হয়েছে। এ জায়গা থেকে বেরিয়ে এসে রাজনীতি আর অর্থনীতি দুটোকে আলাদাভাবে চলতে দেওয়ার অঙ্গীকার করতে হবে। অর্থনীতির রাজনৈতিকীকরণ দেশের সামগ্রিক উন্নয়নের অন্তরায়। সে জায়গা থেকে বেরিয় আসতে রাজনৈতিক দলগুলোর প্রতি তাগিদ দিয়েছেন বিশিষ্ট এই অর্থনীতিবিদ। দেশবরেণ্য এই অর্থনীতিবিদ বলেন, কর্মসংস্থান বাড়ানোর সুনির্দিষ্ট ঘোষণা থাকতে হবে; যার মাধ্যমে বেকার সমস্যার সমাধান করা যাবে। শ্রমবাজারের উন্নয়ন ঘটাতে হবে। তরুণরা যেন আত্মকর্মসংস্থানের দিকে ধাবিত হয় সে ব্যবস্থা করতে হবে। এজন্য তরুণ উদ্যোক্তাদের পুঁজিপ্রাপ্তির প্রক্রিয়া সহজ করতে হবে। পাশাপাশি জনশক্তির দক্ষতা বাড়াতে হবে। উন্নত প্রশিক্ষণ দিয়ে দক্ষ জনশক্তি গড়ে তুলে বহির্বিশ্বে পাঠাতে হবে। এর জন্য প্রয়োজন সরকারের সদিচ্ছা। রাজনৈতিক দলগুলোর সদিচ্ছা। আর তা নির্বাচনী ইশতেহারে পরিষ্কারভাবে অঙ্গীকার করতে হবে বলে মনে করেন তিনি।"
"আওয়ামী লীগ সাধারণ সম্পাদক, সড়ক পরিবহন ও সেতুমন্ত্রী ওবায়দুল কাদের বলেছেন, মনোনয়ন বাতিলের বিষয়টি সম্পূর্ণ নির্বাচন কমিশনের এখতিয়ার। এখানে আমাদের কিছু করার নেই। উই হ্যাভ নাথিং টু ডু। নির্বাচন কমিশনের আইন আছে মনোনয়নপত্র বাতিল করার। সরকার কোনোভাবেই এর সঙ্গে সম্পৃক্ত না। যদি তাই হতো, তাহলে আমাদের সবচেয়ে বড় শরিক দল জাতীয় পার্টির মহাসচিব বাদ পড়বেন, এটা কি আমরা চাইব? গতকাল সকালে আওয়ামী লীগ সভানেত্রীর ধানমন্ডির রাজনৈতিক কার্যালয়ে সংবাদ সম্মেলনে তিনি এ কথা বলেন। আওয়ামী লীগের জয়ের পথ প্রশস্ত করতেই নামিদামি প্রার্থীদের মনোনয়ন বাতিল করা হয়েছে বলে বিএনপির অভিযোগের বিষয়ে তিনি বলেন, আমার নির্বাচনী এলাকায় বিএনপির হেভিওয়েট প্রার্থী মওদুদ সাহেব। খুব বিশ্বস্ত মাধ্যম থেকে জানানো হয়েছিল যে তার মনোনয়নপত্রে কিছু কিছু ত্রুটি আছে। আমি তখন মন্তব্য করেছিলাম মওদুদ আহমদ সাহেব নির্বাচন না করলে আমি খুব কষ্ট পাব। তা না হলে প্রতিদ্বন্দ্বিতামূলক নির্বাচন সেখানে হবে না। আমার মধ্যে কিন্তু এই মানসিকতা কাজ করে না। এক প্রশ্নের জবাবে কাদের বলেন, গণতন্ত্র দুই চাকার একটি সাইকেল। এক চাকা ক্ষমতাসীন দল এবং আরেক চাকা বিরোধী দল। কোন চাকায় কে থাকবে এটা জনগণই সিদ্ধান্ত নেবে। ফাঁকা মাঠে গোল দিব, প্রধানমন্ত্রী শেখ হাসিনা এ ধরনের ইচ্ছা কখনই পোষণ করেন না। ফাঁকা বুলি দিতে চাই না, আমরা একটা গ্রহণযোগ্য নির্বাচন চাই। বিএনপির নির্বাচন বর্জনের হুমকির মধ্যে বাস্তবতা কিছু দেখতে পাচ্ছেন কিনা জানতে চাইলে কাদের বলেন, আমার বিশ্বাস তারা নির্বাচন থেকে সরে দাঁড়ানোর যে হুমকি দিচ্ছে, দেশের জনগণের স্বার্থে, দেশের স্বার্থে সেই সিদ্ধান্ত থেকে সরে আসবে। এটাই আমি তাদের কাছে প্রত্যাশা করি। ‘বেছে বেছে’ বিএনপির জনপ্রিয় প্রতিনিধিদের মনোনয়নপত্র বাতিল করা হয়েছে—দলটির নেতাদের এমন অভিযোগের জবাবে আওয়ামী লীগ সাধারণ সম্পাদক ওবায়দুল কাদের বলেন, খালেদা জিয়ার বিষয়টি তো আদালত আগেই সিদ্ধান্ত দিয়ে দিয়েছে। দুই বছরের বেশি যারা কারাদণ্ডে দণ্ডিত, তারা নির্বাচন করতে পারবেন না। এটা উচ্চ আদালতের সিদ্ধান্ত, উই হ্যাভ নাথিং টু ডু উইথ দ্যাট। আমাদেরও তো অনেকে বাদ গেছে, সেখানে আমাদের কী করার আছে? মনোনয়নপত্র যেসব কারণে বাতিল হয়, সেগুলো তো নির্বাচন কমিশন সবসময় আমলে নেয়। নতুন করে তো কোনো আইন করা হয়নি। হাজী সেলিমের মনোনয়ন কেন বাদ হলো না এমন প্রশ্নে ওবায়দুল কাদের বলেন, হাজী সেলিমের বিষয়ে যদি বলেন, তাহলে আমরা সেখানে দুজন কেন প্রার্থী দিলাম? আমাদের সন্দেহ ছিল হাজী সেলিম বাদ যেতে পারে। সেজন্য আমরা আমাদের মহানগর দক্ষিণের সভাপতির নাম দুই নম্বরে রেখেছিলাম। যেসব জায়গায় আমাদের সংশয় ছিল যে প্রার্থী নির্বাচনী আইনে টিকবে কিনা, সেক্ষেত্রে আমরা কিন্তু দুজন প্রার্থী দিয়েছি। আমরা ধরে নিয়েছিলাম হয়তো হাজী সেলিম টিকবে না। কিন্তু তিনি আইনে টিকে গেছেন, এখানে তো আমাদের কিছু করার নেই। ওবায়দুল কাদের বলেন, নির্বাচনের তফসিল ঘোষণার পর পরিষ্কার হতে থাকে কারা নির্বাচনে বিজয়ী হতে যাচ্ছে। এটা আপনারাও বুঝতে পারেন, আমার বলার দরকার নেই। কোনো ধরনের অহমিকা প্রকাশ করতে চাই না। কারোরই অহংকার করা উচিত নয়। যদিও প্রতিপক্ষের সাজে না এমন এমন অহংকারবোধ তারা করছে। এই অহংকার কিন্তু পতনের কারণ। আজকে কাদের সিদ্দিকী নিজের মনোনয়ন বাতিলের পর হতাশায় কত কথাই না বলছেন। আমরা তাকে কোনো কটু কথা বলব না। সংবাদ সম্মেলনে আওয়ামী লীগের কেন্দ্রীয় সদস্য মির্জা আজম ও এস এম কামাল হোসেন উপস্থিত ছিলেন।"
"বিএনপির স্থায়ী কমিটির সদস্য ব্যারিস্টার মওদুদ আহমদ বলেছেন, সরকারের ইশারায় সারা দেশে বিরোধী দলের নেতা-কর্মীদের পুলিশ এখনো গ্রেফতার করছে। নিরপেক্ষ নির্বাচনের ন্যূনতম পরিবেশ এখন পর্যন্ত নেই। নির্বাচনের পরিবেশ থাকলে ধানের শীষের প্রার্থীরা বিপুল ভোটের ব্যবধানে জিতবে। তিনি বলেন, গ্রামে গ্রামে ধানের শীষের জোয়ার উঠেছে। এ জোয়ার ঠেকানো যাবে না।মওদুদ আহমদ গতকাল দুপুরে নোয়াখালীর কোম্পানীগঞ্জে সিরাজপুর ইউনিয়নের মানিকপুরে তার গ্রামের বাড়িতে স্থানীয় গণমাধ্যমকর্মীদের সঙ্গে আলাপ করছিলেন।তিনি বলেন, যারা বিএনপির সঙ্গে জোটে আছে তাদের ৫০টি আসন দেওয়া হতে পারে। তবে জোটকে ঠিক কতটা আসন দেওয়া হবে তা এই মুহূর্তে বলা সম্ভব নয়। এখানে কম্প্রোমাইজ অ্যান্ড একোমোডেশান ইজ ভেরি ইম্পোর্ট্যান্ট। শেষ মুহূর্ত পর্যন্ত দেনদরবার হতে পারে। আমাদের দলের প্রার্থীর চেয়ে যদি জোটের প্রার্থীর গ্রহণযোগ্যতা বেশি হয়, তাহলে আমরা তাকে অগ্রাধিকার দেব। মওদুদ বলেন, সরকার চায়নি বিরোধী দল নির্বাচনে অংশগ্রহণ করুক। সেজন্য সরকার এখনো প্রতিবন্ধকতা সৃষ্টি করছে। যারা বিরোধী দলের নির্বাচনী এজেন্ট হতে পারে তেমন নেতা-কর্মীকে পুলিশ গ্রেফতার করছে। বাড়ি-ঘরে থাকতে দিচ্ছে না। বিএনপি নেতা বলেন, বহুলোকের প্রার্থিতা নির্বাচন কমিশন বাতিল ঘোষণা করছে। এর প্রতিকারে আমরা অবশ্যই আইনি ব্যবস্থা নেব। বিকালে মওদুদ আহমদ তার নির্বাচনী এলাকার কোম্পানীগঞ্জের চরফকিরা ইউনিয়নের চাপরাশিরহাট, রামপুর ইউনিয়নের বামনী বাজার, মুছাপুর ইউনিয়নের বাংলাবাজার, রংমালা বাজার, চরহাজারী ইউনিয়নের শান্তিরহাট এলাকায় গণসংযোগ করেন।"
"এলাকায় সুষ্ঠুভাবে ভোটের কার্যক্রম নির্বিঘ্নে পরিচালনার নিরাপত্তা চেয়ে প্রধান নির্বাচন কমিশনার (সিইসি) কে এম নূরুল হুদাকে চিঠি দিয়েছেন বরিশাল-১ আসনে বিএনপির প্রার্থী জহির উদ্দিন স্বপন। গতকাল নির্বাচন কমিশন সচিবালয়ে সিইসির সঙ্গে সাক্ষাৎ করে তিনি এই চিঠি দেন। শুধু তিনি একাই নন বিএনপির বেশ কয়েকজন প্রার্থী নিরাপত্তা ঝুঁকিতে রয়েছেন। তারা কেউ ইসিকে চিঠি দিয়েছেন আবার কেউ স্থানীয় নির্বাচন কমিশনের দ্বারস্থ হয়েছেন। তবে প্রতিকূল পরিবেশেও  শেষ পর্যন্ত ভোটে থাকার নীতিগত সিদ্ধান্ত নিয়েছে বিএনপি। যাচাই-বাছাইয়ে ১৪১ প্রার্থী বাতিল হওয়ার পরও একক প্রার্থী তালিকা তৈরি করছে বিএনপি। নির্বাচন কমিশনে উত্তীর্ণ হওয়ার পর যে কোনো দিন ১৫০ থেকে ২০০ আসনে প্রার্থী তালিকার নাম ঘোষণা করতে পারে দলটি। এ নিয়ে বিএনপির নীতিনির্ধারকরাও কাজ করছেন। জাতীয় ঐক্যফ্রন্ট ও ২০-দলীয় জোটের নেতাদের সঙ্গে এখনো আসন বণ্টন চূড়ান্ত করতে পারেনি দলটি। এ নিয়েও তিন পক্ষেই মান অভিমান চলছে। তবে ৮ ডিসেম্বরের মধ্যেই দল, জোট ও ফ্রন্টের ধানের শীষের একক প্রার্থী তালিকার চিঠি দেওয়া হবে বলে জানা গেছে।বিএনপি মহাসচিব মির্জা ফখরুল ইসলাম আলমগীর বলেন, ‘আমরা দেশনেত্রী বেগম খালেদা জিয়ার মুক্তি আন্দোলনের অংশ হিসেবে নির্বাচনে যাচ্ছি। কিন্তু দিন যতই যাচ্ছে পরিস্থিতি অবনতির দিকে যাচ্ছে। লেভেল প্লেয়িং ফিল্ড দূরের কথা কোনো ধরনের ব্যবস্থাই নিচ্ছে না নির্বাচন কমিশন। বিএনপির প্রার্থীদের গুম করা হচ্ছে, গ্রেফতার করা হচ্ছে। ছুতো অজুহাত দিয়ে মনোনয়ন বাতিল করা হচ্ছে। কিন্তু আওয়ামী লীগের মূল প্রার্থীর কোনো কিছুই চোখে পড়ছে না ইসির। এ অবস্থায় সুষ্ঠু নির্বাচন হওয়ার সম্ভাবনা ক্ষীণ হয়ে আসছে। সরকার ও নির্বাচন কমিশন যদি এমন আচরণ করতে থাকে তাহলে আমরা নির্বাচন নিয়ে যে কোনো সিদ্ধান্ত নিতে পারি।’  জানা যায়, দলের একক প্রার্থী ঘোষণা করতে গতকাল সন্ধ্যায় বিএনপির স্থায়ী কমিটির বৈঠক অনুষ্ঠিত হয়। বৈঠক চলে গভীর রাত পর্যন্ত। গুলশানে চেয়ারপারসন কার্যালয়ে অনুষ্ঠিত বৈঠকে কোন কোন আসনে একক প্রার্থী ঘোষণা করা যায় তার একটি তালিকা চূড়ান্ত করা হয়। আজ-কালের মধ্যেই দলীয় একক প্রার্থী তালিকা ঘোষণা করতে পারে বিএনপি। সেক্ষেত্রে দলীয়ভাবে ২০০ প্রার্থীর তালিকা ঘোষণা করা হতে পারে। তবে প্রার্থীকে ৮ ডিসেম্বর আনুষ্ঠানিকভাবে ধানের শীষ প্রতীকসহ চিঠি দেওয়া হবে। দল, জোট ও ফ্রন্টের একটি তালিকা নির্বাচন কমিশনেও জমা দেওয়া হবে। এ ছাড়াও বৈঠকে ছয়টি শূন্য আসনে সরকারের বাইরে অন্য কোনো দলের প্রার্থীকে সমর্থন দেওয়া যায় কি না তা নিয়েও আলোচনা হয়। স্বতন্ত্র কোনো প্রার্থীকে দলীয় চিঠি দিয়ে বিএনপির প্রার্থী হিসেবে ঘোষণা দেওয়া যায় না তা নিয়েও বিস্তারিত কথা হয়।বিএনপির স্থায়ী কমিটির একজন সদস্য বাংলাদেশ প্রতিদিনকে বলেন, ‘সরকার চায় না আমরা শেষ পর্যন্ত নির্বাচনে থাকি। এ জন্যই বিএনপির এত সংখ্যক প্রার্থী বাতিল করা হয়েছে। প্রার্থী গ্রেফতার, গুম-খুন অব্যাহত রয়েছে। এক প্রতিকূল পরিবেশেও আমরা নির্বাচনে যেতে চাই। গণতন্ত্রের নেত্রী বেগম খালেদা জিয়ার মুক্তি আন্দোলনের অংশ হিসেবেই আমরা নির্বাচনে লড়তে চাই। এবার আর সরকারকে ফাঁকা মাঠে গোল দিতে দেব না।’ ২০-দলীয় জোট সূত্র জানায়, জোটের শরিকদের আসন এখনো চূড়ান্ত করেনি বিএনপি। তবে বিএনপির দলীয় মনোনয়নের চিঠিও জোটের শরিকদের দেওয়া হয়েছে। জামায়াত বাদে অন্য শরিকদের সঙ্গে বিএনপির বোঝাপড়া চূড়ান্ত হয়েছে। জামায়াতও এ পর্যন্ত ২৪টি আসন নিশ্চিত করেছে। আরও ৩-৪টি আসন নিয়ে বিএনপির সঙ্গে দর কষাকষি করছে। দু-একদিনের মধ্যে ২০ দলেরও প্রার্থী তালিকা চূড়ান্ত হবে। জাতীয় ঐক্যফ্রন্টের নেতাদের সঙ্গে এখনো আসন বণ্টন চূড়ান্ত হয়নি। এ নিয়ে কয়েকদফা বৈঠকও হয়েছে। তবে দু-একদিনের মধ্যে ঐক্যফ্রন্টের সঙ্গে আসন বণ্টনের ফয়সালা হবে বলে জানা গেছে। এ দিকে বিএনপির দফতর শাখা থেকে জানা যায়, নির্বাচনে তফসিল ঘোষণার পর অন্তত ১৫ জন প্রার্থীকে গ্রেফতার কিংবা নিম্ন আদালতে হাজিরা দিতে গেলে তাদের কারাগারে পাঠানো হয়েছে। আবু বকর সিদ্দিকী নামে যশোরের এক প্রার্থীর লাশ বুড়িগঙ্গায় পাওয়া গেছে। কারাগারে থাকা নেতাদের মধ্যে রয়েছেন বিএনপির ভাইস চেয়ারম্যান গিয়াস কাদের চৌধুরী, যুগ্ম মহাসচিব খায়রুল কবির খোকন, আন্তর্জাতিক বিষয়ক সম্পাদক আ ন ম এহছানুল হক মিলন, স্বেচ্ছাসেবক বিষয়ক সম্পাদক মীর সরফত আলী সপু, যুবদলের সাধারণ সম্পাদক সুলতান সালাউদ্দিন টুকু, নির্বাহী কমিটির সদস্য মনোয়ার হোসেন খান, সাইফুল আলম পটু, মোশাররফ হোসেন খোকন প্রমুখ। বিএনপির সম্ভাব্য প্রার্থী তালিকায় তাদের নামও রয়েছে। বিএনপির কেন্দ্রীয় সাংগঠনিক সম্পাদক সাবেক উপমন্ত্রী অ্যাডভোকেট এম রুহুল কুদ্দুস তালুকদার দুলুও নিজ এলাকায় যেতে পারছেন না। শনিবার সন্ধ্যায় তার বাড়ির নিচতলায় নাটোর জেলা বিএনপির অস্থায়ী কার্যালয়ে ‘জয় বাংলা’ স্লোগান দিয়ে হামলা চালিয়ে একটি মোটরসাইকেলে অগ্নিসংযোগ ও দুটি মোটরসাইকেল ভাঙচুর করে ‘হেলমেট’ বাহিনী। গতকাল সন্ধ্যায় তিনি বাংলাদেশ প্রতিদিনকে বলেন, এলাকায় আওয়ামী লীগের গুণ্ডা বাহিনীর তাণ্ডব চলছে। নেতা-কর্মীদের ওপর গ্রেফতার-নির্যাতন চলছে। তারপরও আমি খুব শিগগিরই এলাকায় যাব। চাঁদপুর-১ আসনে বিএনপির সম্ভাব্য প্রার্থী আ ন ম এহছানুল হক মিলন এখন জেলে। দীর্ঘদিন ধরেই তিনি নিজ নির্বাচনী এলাকাছাড়া। নিম্ন আদালতে হাজির হওয়ার জন্যও চাঁদপুরে গেলে পুলিশি বাধার মুখে পড়েন। পরে অবশ্য তাকে চট্টগ্রামের চকবাজার এলাকা থেকে গ্রেফতার করে পুলিশ। ফেনী-১ আসনে বিএনপি চেয়ারপারসন বেগম খালেদা জিয়ার মনোনয়ন বাতিল হওয়ায় ওই আসনে ধানের শীষের সম্ভাব্য প্রার্থী রফিকুল আলম মজনু। তিনিও এলাকায় যেতে পারছেন না বলে বিএনপির অভিযোগ। যশোর-১ আসনে বিএনপির সম্ভাব্য প্রার্থী মফিকুল হাসান তৃপ্তি। তিনি অভিযোগ করেছেন, স্থানীয় এমপির পক্ষ থেকে নানাভাবে বাধা দেওয়া হচ্ছে। তিনি এলাকায় থাকতে পারছেন না। স্থানীয় বিএনপির নেতা-কর্মীদেরও নির্যাতন হয়রানি করা হচ্ছে। এ ব্যাপারে নির্বাচন কমিশনে অভিযোগ করেও কোনো প্রতিকার পাওয়া যাচ্ছে না। বিএনপির স্থায়ী কমিটির সদস্য গয়েশ্বর চন্দ্র রায় সরকারের উদ্দেশে বলেন, ‘আর কত গ্রেফতার করবেন। এবার থামুন। ভোটারদের কেন্দ্রে যাওয়ার সুযোগ দিন। নইলে ইতিহাসের আঁস্তাকুড়ে যাবেন।’৬ আসনে বিএনপির প্রার্থীশূন্য : দেশের বিভিন্ন সংসদীয় এলাকায় ছয়টি আসনে আপাতত প্রার্থীশূন্য হয়ে পড়েছে বিএনপি। এমনকি বিএনপি জোটের কোনো প্রার্থীও নেই এই ছয়টি আসনে। আসনগুলো হলো— বগুড়া-৭, ঢাকা-১, মানিকগঞ্জ-২, জামালপুর-৪, রংপুর-৫ ও শরীয়তপুর-১ আসন।রাজনৈতিক গ্রেফতারদের মুক্তি  চেয়ে ইসিকে ঐক্যফ্রন্টের চিঠি : জাতীয় সংসদ নির্বাচনের আগে ‘রাজনৈতিক মামলায়’ গ্রেফতার নেতা-কর্মীদের মুক্তি চেয়েছে জাতীয় ঐক্যফ্রন্ট। এজন্য নির্বাচন কমিশনকে (ইসি) চিঠি দিয়েছে। গতকাল প্রধান নির্বাচন কমিশনারের কাছে ওই চিঠি পাঠানো হয়।জোটের প্রধান সমন্বয়ক মোস্তফা মহসীন মন্টুর সই করা চিঠিতে বলা হয়, ‘একাদশ জাতীয় সংসদ নির্বাচনে সব প্রার্থী মনোনয়নপত্র জমা দেওয়ার পর দেশের সবকিছু নির্বাচন কমিশনের আওতায় এসে যায়। সেই হিসেবে বৈধ প্রার্থীদের তালিকা ঘোষণার পর রাজনৈতিক কারণে কাউকে গ্রেফতার করা যায় না।’ রাজনৈতিক মামলায় গ্রেফতার হওয়া যে কোনো রাজনৈতিক নেতা-কর্মীকে মুক্তি দেওয়ার জন্য স্বরাষ্ট্র মন্ত্রণালয়কে নির্দেশনা দিতে পারে নির্বাচন কমিশন বলেও উল্লেখ করে ঐক্যফ্রন্ট।"
"প্রধানমন্ত্রী শেখ হাসিনা প্রতিবন্ধীদের অধিকার সুরক্ষায় তাঁর সরকার কাজ করে যাচ্ছে উল্লেখ করে বলেছেন, মানুষ হিসেবে তাদের প্রাপ্য অধিকারটা আমরা যেন দিতে পারি। তাদের ভিতরে যে শক্তি আছে সেটাকে আমরা যেন কাজে লাগাতে পারি, তাই আমাদের লক্ষ্য। গতকাল সকালে বঙ্গবন্ধু আন্তর্জাতিক সম্মেলন কেন্দ্রে ২৭তম আন্তর্জাতিক প্রতিবন্ধী দিবস এবং ২০তম জাতীয় প্রতিবন্ধী দিবস উপলক্ষে আয়োজিত অনুষ্ঠানে প্রধানমন্ত্রী এ কথা বলেন।এদিকে গতকাল মন্ত্রিসভাকে বিদায় জানালেন প্রধানমন্ত্রী শেখ হাসিনা। তিনি বলেন, এটাই (গতকালের) বর্তমান সরকারের সর্বশেষ মন্ত্রিসভার বৈঠক। গতকাল মন্ত্রিসভার বৈঠক শেষে সচিবালয়ে মন্ত্রিপরিষদ বিভাগের সভাকক্ষে সংবাদ ব্রিফিংয়ে মন্ত্রিপরিষদ সচিব মোহাম্মদ শফিউল আলম এ তথ্য জানিয়েছেন। প্রধানমন্ত্রী শেখ হাসিনার সভাপতিত্বে প্রধানমন্ত্রীর কার্যালয়ে গতকাল বর্তমান মন্ত্রিসভার শেষ বৈঠক হয়। আন্তর্জাতিক প্রতিবন্ধী দিবস এবং ২০তম জাতীয় প্রতিবন্ধী দিবসের অনুষ্ঠানে প্রধানমন্ত্রী আরও বলেন, সরকারি চাকরিতে প্রতিবন্ধী ব্যক্তি, সংখ্যালঘু নৃগোষ্ঠীসহ অনগ্রসর জনগোষ্ঠীর অধিকার নিশ্চিত করতে তাঁর সরকার নীতিমালা প্রণয়ন করছে। তিনি বলেন, ‘কোটার বিরুদ্ধে আন্দোলন হয়েছিল। কিছুদিন পর পরই এই আন্দোলন হয়। সেজন্য আমরা কোটা পদ্ধতি বাতিল করে দিয়েছি, এটা ঠিক। তবে, একটা নীতিমালা তৈরি করছি।’ ‘প্রতিবন্ধী, সংখ্যালঘু নৃগোষ্ঠী বা অনগ্রসর জাতি- তারা যেন যথাযথভাবে চাকরি পায় এবং চাকরিতে তাদের অধিকার নিশ্চিত হয়, নীতিমালায় সেই ব্যবস্থা অবশ্যই করা হবে।’ প্রধানমন্ত্রী বলেন, ‘প্রতিবন্ধীদের জন্য কল্যাণ ফাউন্ডেশন  তৈরি এবং যারা খেলাধুলায় সম্পৃক্ত তাদের বিশেষ অলিম্পিকে সম্পৃক্ত করাসহ আরও নানা ধরনের সুযোগ আওয়ামী লীগ সরকারই করে দিয়েছিল। তারাই আমাদের জন্য স্বর্ণ জয় করে আনছে। এর মাধ্যমেই বোঝা যায় তাদের সুপ্ত প্রতিভা। কাজেই আমাদের দেশের কাজেও তারা লাগতে পারে।’ তিনি বলেন, আওয়ামী লীগ সরকার ক্ষমতায় আসার পর ‘প্রতিবন্ধী ব্যক্তির অধিকার ও সুরক্ষা আইন, ২০১৩ এবং ‘নিউরো ডেভেলপমেন্টাল প্রতিবন্ধী সুরক্ষা ট্রাস্ট আইন, ২০১৩ নামে দুটি আইন পাস করে। এরই মধ্যে এর বিধিমালাও প্রণয়ন করা হয়েছে। আমাদের নির্দেশনা হচ্ছে, যত স্থাপনা হবে, প্রতিটি জায়গায় প্রতিবন্ধীদের যাতায়াতের এবং অন্যান্য সুযোগ-সুবিধা যেন থাকে। বিশেষ টয়লেটের ব্যবস্থাসহ শিক্ষাপ্রতিষ্ঠান ও অন্যান্য সব স্থানে তাদের জন্য যেন সুযোগ-সুবিধা থাকে সেই নির্দেশনা দেওয়া আছে। প্রধানমন্ত্রী এ সময় দুই ঈদ, বাংলা ও ইংরেজি নববর্ষ এবং বড়দিন উপলক্ষে যে শুভেচ্ছা কার্ড পাঠান তা এই প্রতিবন্ধীদের আঁকা ছবি দিয়েই করা হয় বলেও উল্লেখ করেন। সরকার প্রতিবন্ধীদের জন্য নিয়মিত ভাতার ব্যবস্থা করেছে উল্লেখ করে প্রধানমন্ত্রী বলেন, প্রায় ১৬ লাখের ওপরে প্রতিবন্ধী রয়েছে, তাদের যেমন ভাতা দেওয়া হচ্ছে, তেমনি প্রতিবন্ধী শিক্ষার্থীদের জন্যও বিশেষ ভাতার ব্যবস্থা করা হয়েছে। প্রাথমিক স্তরে ৭০০ টাকা করে, মাধ্যমিক স্তরে ৭৫০ টাকা, উচ্চমাধ্যমিক স্তরে ৮৫০ টাকা এবং তার থেকে উচ্চ স্তরে যারা পড়াশোনা করছে তাদের এক হাজার ২০০ টাকা করে ভাতা প্রদান করা হচ্ছে। অনুষ্ঠানে প্রধানমন্ত্রী সফল প্রতিবন্ধী ব্যক্তি এবং প্রতিবন্ধীদের সহযোগিতায় বিভিন্নমুখী অবদানের স্বীকৃতিস্বরূপ ব্যক্তি ও প্রতিষ্ঠানের মাঝে পুরস্কার বিতরণ করেন। বক্তৃতা পর্ব শেষে তিনি প্রতিবন্ধীদের পরিবেশনায় মনোজ্ঞ সাংস্কৃতিক অনুষ্ঠানও উপভোগ করেন। ‘সাম্য ও অভিন্ন যাত্রায় প্রতিবন্ধী মানুষের ক্ষমতায়ন’ শীর্ষক প্রতিপাদ্য দিয়ে সরকারের সমাজকল্যাণ মন্ত্রণালয় এই অনুষ্ঠানের আয়োজন করে। সমাজকল্যাণ মন্ত্রী রাশেদ খান মেনন অনুষ্ঠানে সভাপতিত্ব করেন। স্বাস্থ্য ও পরিবারকল্যাণ মন্ত্রী মোহাম্মদ নাসিম অনুষ্ঠানে বিশেষ অতিথি হিসেবে বক্তৃতা করেন। সমাজকল্যাণ মন্ত্রণালয়ের সচিব জিল্লার রহমান এবং জাতীয় প্রতিবন্ধী ফোরামের সভাপতি সায়েদুল হকও অনুষ্ঠানে বক্তৃতা করেন।নবম মজুরি বোর্ডের প্রজ্ঞাপন ২৮ জানুয়ারির মধ্যে : মন্ত্রিসভার বৈঠক শেষে সংবাদ ব্রিফিংয়ে মন্ত্রিপরিষদ সচিব মোহাম্মদ শফিউল আলম বলেন, সাংবাদিকদের জন্য নবম মজুরি বোর্ডের সুপারিশ পর্যালোচনায় সরকার পাঁচ সদস্যের একটি মন্ত্রিসভা কমিটি করে দিয়েছে। সংস্কৃতিমন্ত্রীকে প্রধান করে গঠিত কমিটির সদস্যরা হলেন— শিল্পমন্ত্রী, স্বরাষ্ট্রমন্ত্রী, তথ্যমন্ত্রী এবং শ্রমমন্ত্রী। আর মন্ত্রিসভা কমিটির কাজে সাচিবিক সহযোগিতা দেবে তথ্য মন্ত্রণালয়। তিনি জানান, কমিটি আগামী ১৮ জানুয়ারির মধ্যে তাদের সুপারিশ পেশ করবে। এর পরিপ্রেক্ষিতে আগামী ২৮ জানুয়ারির মধ্যে নবম বেতন কাঠামোর প্রজ্ঞাপন জারি হবে। তিনি বলেন, মন্ত্রিসভা কমিটি যা চূড়ান্ত করবে সেটিই গেজেট আকারে প্রকাশ করা হবে।মন্ত্রিপরিষদ সচিব জানান, পাঁচটি শ্রেণিতে ১৫টি বেতনক্রম নির্ধারণ করে সুপারিশ করা হয়েছে। প্রথম তিন গ্রেডে ৮০ শতাংশ এবং শেষের তিন গ্রেডে ৮৫ শতাংশ বেতন বাড়ানোর প্রস্তাব করা হয়েছে। তবে তিনি ওয়েজ বোর্ড কমিটির সুপারিশের বিষয়ে বিস্তারিত তথ্য প্রকাশ করেননি। ২০১৩ সালের ১৫ সেপ্টেম্বর সাংবাদিকদের মূল বেতন ৭৫ শতাংশ বাড়িয়ে অষ্টম মজুরি কাঠামো ঘোষণা করে সরকার, যা ওই বছরের ১১ সেপ্টেম্বর থেকে কার্যকর ধরা হয়। আর আপিল বিভাগের অবসরপ্রাপ্ত বিচারপতি মো. নিজামুল হককে প্রধান করে গত ২৯ জানুয়ারি ১৩ সদস্যের নবম ওয়েজ বোর্ড গঠন করে সরকার। এরপর গত ১১ সেপ্টেম্বর সংবাদপত্র ও বার্তা সংস্থার কর্মীদের জন্য মূল বেতনের ৪৫ শতাংশ মহার্ঘ্য ভাতা ঘোষণা করে সরকার, যা গত ১ মার্চ থেকে কার্যকর ধরা হয়। গতকালের মন্ত্রিসভা বৈঠকে বাংলাদেশ ইপিজেড শ্রম আইন ২০১৮’ এর খসড়া, বীমা করপোরেশন আইন ২০১৮’ এর খসড়া, বঙ্গবন্ধু শেখ মুজিবুর রহমান অ্যাভিয়েশন অ্যান্ড অ্যারোস্পেস বিশ্ববিদ্যালয় আইন ২০১৮’ এর খসড়া, আন্তর্জাতিক মাতৃভাষা ইনস্টিটিউট (সংশোধন) আইন ২০১৮’ এর খসড়া এবং পার্বত্য চট্টগ্রাম (ভূমি অধিগ্রহণ) রেগুলেশন ১৯৫৮’ এর অধিকতর সংশোধনকল্পে প্রণীত অধ্যাদেশের খসড়া নীতিগত ও চূড়ান্ত অনুমোদন দেওয়া হয়েছে।প্রকাশিত হলো ৯ম জাতীয় সংসদে শেখ হাসিনার বক্তৃতা সমগ্র : নবম জাতীয় সংসদে প্রধানমন্ত্রী শেখ হাসিনার দেওয়া বক্তৃতা নিয়ে বই প্রকাশিত হয়েছে। দুই খণ্ডে প্রকাশিত এই সংকলনটির নাম ‘৯ম জাতীয় সংসদ : বক্তৃতা সমগ্র’। সংকলন দুটিতে ২০০৯ সাল থেকে ২০১৩ সাল পর্যন্ত জাতীয় সংসদের প্রধানমন্ত্রী শেখ হাসিনার গুরুত্বপূর্ণ ভাষণসমূহ অন্তর্ভুক্ত হয়েছে। খবর বাসস"
"সম্পর্কে তারা চাচা-ভাতিজা। চট্টগ্রাম-২ ফটিকছড়ি আসনে একজন মহাজোট থেকে ও অপরজন সুন্নি মহাজোটের টিকিটে এবারের নির্বাচনে প্রার্থী হয়েছেন। পূর্ব উত্তরসূরি হিসেবে দুজনেই মাইজভাণ্ডারের বংশধর। একজন সম্মিলিত জোট ও সুন্নি মহাজোটের প্রার্থী সৈয়দ সাইফুদ্দিন আহমদ মাইজভাণ্ডারী অপরজন মহাজোটের প্রার্থী তরিকত ফেডারেশনের চেয়ারম্যান নজিবুল বশর মাইজভাণ্ডারী। আগামী নির্বাচনে তাদের ভোটযুদ্ধে মাইজভাণ্ডারী ভক্তসহ সাধারণ ভোটাররা দ্বিধাবিভক্তও হতে পারেন বলে মন্তব্য করেন সংশ্লিষ্টরা। তবে নজিবুল বশর মাইজভাণ্ডারী     মহাজোটের প্রার্থী হলেও আওয়ামী লীগ নেতা এটিএম পেয়ারুল ইসলাম স্বতন্ত্র প্রার্থী হিসেবে মনোনয়নপত্র সংগ্রহ করেছেন। তাছাড়া নজিবুল বশর মাইজভাণ্ডারীকে মনোনয়ন দেওয়ায় স্থানীয় আওয়ামী লীগ বিক্ষোভ মিছিলও করেছিল। সম্মিলিত জোট ও সুন্নি মহাজোটের সমন্বয়ক সৈয়দ সাইফুদ্দিন আহমদ মাইজভাণ্ডারী বলেন, ‘সম্মিলিত জোটের অংশীদার হিসেবে নির্বাচনে নেমেছি। ইতিমধ্যে উপজেলার সমমনা ইসলামী দলগুলোর অঙ্গ-সংগঠনের নেতা-কর্মীদের সঙ্গে মতবিনিময় করেছি।’ অন্যদিকে মহাজোটের প্রার্থী ও বাংলাদেশ তরিকত ফেডারেশনের চেয়ারম্যান নজিবুল বশর মাইজভাণ্ডারীকে চেষ্টা করেও ফোনে পাওয়া যায়নি। স্থানীয় দলীয় সূত্রে জানা গেছে, ফটিকছড়িতে আওয়ামী লীগের বিরাট একটি অংশ দলীয় প্রার্থী মনোনয়ন দিতে দীর্ঘদিন ধরেই দাবি জানিয়ে আসছিল। এখানে বিএনপির কোনো শক্ত প্রার্থীও নেই। তরিকত ফেডারেশন রয়েছে নামে মাত্র। তিনি মহাজোটের প্রার্থী হলেও তৃণমূল আওয়ামী লীগের নেতা-কর্মীদের সঙ্গে নেই ভালো সম্পর্ক। তাই এবারের নির্বাচনে রাজনীতির মেরুকরণে কী হবে সেটিই এখন প্রশ্ন সবার। ২০০৮ সালের নির্বাচনে এ আসনে সংসদ সদস্য নির্বাচিত হন যুদ্ধাপরাধের দায়ে ফাঁসি হওয়া সালাউদ্দিন কাদের চৌধুরী ও ২০১৪ সালের ৫ জানুয়ারির নির্বাচনে এমপি নির্বাচিত হন মহাজোট প্রার্থী নজিবুল বশর মাইজভাণ্ডারী।"
"একাদশ জাতীয় সংসদ নির্বাচনে অংশগ্রহণকারীদের মধ্যে মনোনয়ন বাছাইয়ে বাদ পড়া সংক্ষুব্ধ প্রার্থীরা নির্বাচন কমিশনে (ইসি) আপিল করতে শুরু করেছেন। গতকাল পর্যন্ত ৮৪ জন আপিল করেছেন। বাতিল হওয়া প্রার্থীরা আজ ও কাল আপিল করতে পারবেন। নির্বাচন কমিশন ৬, ৭ ও ৮ ডিসেম্বর আপিলের শুনানি করে নিষ্পত্তি করবে। গত ২ ডিসেম্বর ছিল মনোনয়নপত্র বাছাইয়ের দিন। সারা দেশে দাখিল করা ৩ হাজার ৬৫টি মনোনয়নপত্র বাছাইয়ের পর ২ হাজার ২৭৯টি মনোনয়নপত্র বৈধ এবং ৭৮৬টি মনোনয়নপত্র বাতিল ঘোষণা করেন রিটার্নিং কর্মকর্তারা। জানা গেছে, বিএনপির ১৪১ জন ও আওয়ামী লীগের তিনজন প্রার্থীর মনোনয়ন বাতিল হয়েছে। বর্তমানে সারা দেশে ৩০০ আসনের মধ্যে আওয়ামী লীগের ২৭৮ জন প্রার্থী এবং বিএনপির ৫৫৫ জন বৈধ প্রার্থী রয়েছেন। আর মনোনয়নপত্র জমা দিয়েছিল আওয়ামী লীগের ২৮১ জন এবং বিএনপির ৬৯৬ জন, ৪৯৮ স্বতন্ত্র প্রার্থীর মধ্যে ১১৪ জনের বৈধ হয়েছে। আর বাতিল হয়েছে ৩৮৪ জন। এ বিষয়ে ইসি সচিব হেলালুদ্দীন আহমদ বলেন, যেসব মনোনয়নপত্র অবৈধ ঘোষিত হয়েছে, সেসব প্রার্থীরা তাদের প্রার্থিতা ফিরে পেতে ৫ ডিসেম্বর পর্যন্ত কমিশনে আপিলের সুযোগ পাবেন। ৬, ৭ ও ৮ ডিসেম্বর আপিল শুনানি করে নিষ্পত্তি করবে কমিশন।ইসিতে যারা আপিল করলেন : নির্বাচন কমিশনে আপিল করেছেন বিএনপির মীর মোহাম্মদ নাছির উদ্দিন, গোলাম মাওলা রনি, ফরহাদ হোসেন আজাদ, শফিকুল আলম মনা, ঐক্যফ্রন্টের রেজা কিবরিয়া ও স্বতন্ত্র প্রার্থী হিরো আলমসহ ৮৪ জন। তিন আসনে মনোনয়নপত্র বাতিল হওয়া বিএনপি চেয়ারপারসন খালেদা জিয়ার পক্ষে কোনো আপিল আবেদন হয়নি। ইমরান এইচ সরকার গতকাল কমিশনে গেলেও আজ মঙ্গলবার আপিল করার কথা জানিয়েছেন। নির্বাচন কমিশন জানিয়েছে আপিলকারীদের মধ্যে আরও রয়েছেন— ঢাকা-১ আসনের খন্দকার আবু আশফাক, চাঁপাইনবাবগঞ্জ-১ থেকে নবাব মোহাম্মদ শামছুল হুদা, বগুড়া-৭ থেকে খোরশেদ মিলটন, খাগড়াছড়ি থেকে আবদুল ওয়াদুদ ভূঁইয়া, ঝিনাইদাহ-১ থেকে আবদুল ওয়াহাব, ঢাকা-২০ থেকে তমিজউদ্দিন, সাতক্ষীরা-২ থেকে মোহাম্মদ আফসার আলী, কিশোরগঞ্জ-২ থেকে মো. আখতারুজ্জামান, চাঁপাইনবাবগঞ্জ-২ মো. তৈয়ব আলী, মাদারীপুর-৩ থেকে মো. আবদুল খালেক, দিনাজপুর-২ থেকে মোকারম হোসেন, ঝিনাইদহ-২ আবদুল মজিদ, দিনাজপুর-৩ থেকে সৈয়দ জাহাঙ্গীর আলম, জামালপুর-৪ থেকে ফরিদুল কবির তালুকদার, পটুয়াখালী-৩ থেকে মো. শাহাজাহান, পটুয়াখালী-১ থেকে মো. সুমন সন্যামাত, দিনাজপুর-১ থেকে পারভেজ হোসেন, মাদারীপুর-১ থেকে জহিরুল ইসলাম মিন্ট, সিলেট-৩ থেকে কাইয়ুম চৌধুরী, ঠাকুগাঁও-৩ থেকে এস এম খলিলুর রহমান ও জয়পুরট-১ থেকে মো. ফজলুর রহমান প্রমুখ।‘ন্যায় বিচার’ পাওয়ার আশা রনির : মনোনয়নপত্র বাতিলের বিরুদ্ধে নির্বাচন কমিশনে আপিল করতে এসে গোলাম মাওলা রনি আশা করছেন তিনি কমিশনের কাছে ‘ন্যায় বিচার’ পাবেন। সাংবাদিকদের তিনি বলেন, আমি বিশ্বাস করি, এই কমিশনের মেরুদণ্ড আছে। তারা সরকারের তল্পিবাহক নন। নির্বাচন কমিশন জুডিশিয়ারি বোর্ড। আমি এখানে বিচারপ্রার্থী। আশা করছি সুবিচার পাব।মনোনয়নপত্র বাতিল উদ্দেশ্যপ্রণোদিত— ইমরান এইচ সরকার : ভোটারদের এক শতাংশ সমর্থনে ত্রুটি থাকায় অভিযোগকে ‘অজুহাত’ হিসেবে বর্ণনা করে ইমরান এইচ সরকার বলেছেন, তার মনোনয়নপত্র বাতিলের সিদ্ধান্ত ‘উদ্দেশ্যপ্রণোদিত’। তিনি বলেন, যে অজুহাতে আমার মনোনয়নপত্র বাতিল করা হয়েছে, তাতে আমার মনে হয় না কারও মনোনয়ন টিকবে। আমার আসনে স্বতন্ত্র প্রার্থী হিসেবে যারা মনোনয়ন দাখিল করেছিলেন, তাদের সবার মনোনয়নপত্র বাতিল করা হয়েছে বিভিন্ন অজুহাতে।গভীর ষড়যন্ত্র দেখছেন হিরো আলম : নিজের মনোনয়নপত্র বাতিলে গভীর ষড়যন্ত্র দেখছেন হিরো আলম। মনোনয়ন ফিরে পেতে শেষ পর্যন্ত লড়াই করবেন বলেও জানান তিনি। নির্বাচন কমিশনে এসে আপিল দায়েরের পর সাংবাদিকদের তিনি বলেন, শেষ পর্যন্ত লড়ে যাব। অন্যায়ভাবে আমার মনোনয়নপত্র বাতিল করা হয়েছে। আমার কোনো ভুল ছিল না। নির্বাচন কমিশনে ন্যায়বিচার না পেলে আদালতে যাব।"
"ট্রান্সপারেন্সি ইন্টারন্যাশনাল বাংলাদেশ (টিআইবি) নির্বাহী পরিচালক ড. ইফতেখারুজ্জামান বলেছেন, ‘আসন্ন জাতীয় সংসদ নির্বাচনে অংশগ্রহণকারী প্রার্থীদের দেওয়া সম্পদবিবরণীর হিসাব খতিয়ে দেখুন। নির্বাচন কমিশনে জমা দেওয়া প্রার্থী ও পরিবারের অর্জিত সম্পদের হিসাবে অনিয়ম-দুর্নীতির প্রমাণ পেলে কঠোর ব্যবস্থা নিতে হবে।’ গতকাল এক বিবৃতিতে তিনি নির্বাচন কমিশন ও দুর্নীতি দমন কমিশনের প্রতি এ দাবি জানান। ড. ইফতেখারুজ্জামান বলেন,             নির্বাচনে মনোনয়নপত্রের সঙ্গে দেওয়া সম্পদের হিসাবে প্রার্থী ও তাদের পরিবারের অর্জিত সম্পদ পূর্ববর্তী নির্বাচনে জমা হিসাবের তুলনায় বহুগুণ বৃদ্ধি পেয়েছে। এটি আইন ও বিধিসম্মত কি না তা খতিয়ে দেখা অপরিহার্য। তিনি বলেন, নির্বাচন কমিশন ও দুদকের উচিত এসব সম্পদবিবরণীর যথার্থতা ও নির্ভরযোগ্যতা যাচাই করা। সম্পদের উৎস সম্পর্কে নিরপেক্ষভাবে নিশ্চিত হওয়া এবং আইনের কোনো ব্যত্যয় ঘটে থাকলে প্রয়োজনীয় ক্ষেত্রে কঠোর আইনানুগ ব্যবস্থা গ্রহণ করা। সংশ্লিষ্ট ব্যক্তির পরিচয় বা দলীয় অবস্থান নির্বিশেষে এবং কোন ধরনের অনুরাগ-বিরাগের বশবর্তী না হয়ে কাজ করতে হবে। কোনো বিশেষ দলের প্রতি পক্ষপাতিত্ব বা বৈষম্য করা হলে তা হবে অবিমৃশ্যকারিতা। ড. ইফতেখারুজ্জামান বলেন, ‘ক্ষমতার অপব্যবহারের ব্যাপকতা চিহ্নিত করা এবং প্রযোজ্য ক্ষেত্রে জবাবদিহি নিশ্চিতের জন্য এটি অপরিহার্য। সম্প্রতি প্রার্থীদের সম্পদবিবরণী খতিয়ে দেখার বিষয়ে দুর্নীতি দমন কমিশনের চেয়ারম্যানের বক্তব্য আমাদের অনুপ্রাণিত করেছে। আইনপ্রণেতা হিসেবে কেউ যদি অবৈধ সম্পদ অর্জনের সঙ্গে যুক্ত থাকেন, তাহলে তার সংসদে সদস্য হওয়ার কোনো বৈধতা ও নৈতিক যোগ্যতা থাকতে পারে না। নির্বাচন কমিশনেরও উচিত অবৈধ সম্পদ অর্জনে সন্দেহভাজনদের বিষয়ে দুর্নীতি দমন কমিশনের সঙ্গে সমন্বিত ও সহযোগিতামূলক তদন্তের ব্যবস্থা গ্রহণ করে নির্বাচনী আইন ও বিধির প্রতি শ্রদ্ধাশীল হওয়া।"
"আসন্ন জাতীয় সংসদ নির্বাচনকে সামনে রেখে ‘তারুণ্যের ইশতেহার ভাবনা—২০১৮’ প্রকাশ করেছে কোটা সংস্কার আন্দোরনকারীদের প্লাটফর্ম ‘বাংলাদেশ সাধারণ ছাত্র অধিকার সংরক্ষণ পরিষদ’। ইশতেহার ভাবনায় বেকারত্ব নিরসনে কর্মসংস্থানের ব্যবস্থা, নিয়োগ ব্যবস্থায় স্বচ্ছতা নিশ্চিতকরণ, শিক্ষা ও গবেষণায় বরাদ্দ বাড়ানোসহ বিভিন্ন বিষয়ের ওপর গুরুত্ব দেওয়া হয়েছে।গতকাল ঢাকা বিশ্ববিদ্যালয়ের সামাজিক বিজ্ঞান অনুষদের মুজাফফর আহমেদ চৌধুরী মিলনায়তনের সামনে ‘তারুণ্যের ইশতেহার ভাবনা’ প্রকাশ করতে সংবাদ সম্মেলনের আয়োজন করা হয়। এতে সূচনা বক্তব্য দেন সাধারণ ছাত্র অধিকার সংরক্ষণ পরিষদের আহ্বায়ক হাসান আল মামুন। ইশতেহার পাঠ করেন যুগ্ম-আহ্বায়ক রাশেদ হাসান ও নুরুল হক নুর।ইশতেহারে বেকারত্ব নিরসনে যোগ্যতা অনুযায়ী কর্মের নিশ্চয়তা প্রদান, উদ্যোক্তা সৃষ্টিতে ঋণপ্রদান, প্রতি জেলা ও উপজেলায় ‘কর্মসংস্থান প্রশিক্ষণ কেন্দ্র’ প্রতিষ্ঠা, ঘুষ-দুর্নীতিমুক্ত ও রাজনৈতিক পৃষ্ঠপোষকতামুক্ত বিনিয়োগবান্ধব পরিবেশ নিশ্চিতের জন্য মন্ত্রণালয়গুলোর সমন্বিত প্রচেষ্টার কথা বলা হয়েছে।ইশতেহার ভাবনায় তৃতীয় ও চতুর্থ শ্রেণির সরকারি চাকরিতে প্রচলিত কোটা প্রথার সংস্কার, বেসরকারি চাকরি আইন প্রণয়ন, বিনা ফি-তে চাকরির আবেদন, বিভাগীয় শহরগুলোতে বড় নিয়োগ পরীক্ষা নেওয়ার ব্যবস্থা করাসহ নিয়োগ ব্যবস্থার আধুনিকায়নের ওপর গুরুত্বারোপ করা হয়। শিক্ষাখাতে বরাদ্দের পরিমাণ জিডিপির ৬ শতাংশে উন্নীত করা, বিশ্ববিদ্যালয়ে গবেষণা খাতে ন্যূনতম ১০ শতাংশ বরাদ্দের কথা বলা হয়েছে। এ ছাড়া ‘ছাত্র সংসদ নির্বাচনের’ আয়োজন করা, আবাসন সংকটের সমাধান, সমন্বিত ভর্তি পরীক্ষা চালু ও সান্ধ্যকালীন কোর্স বন্ধের ভাবনা তুলে ধরা হয়েছে তারণ্যের ভাবনায়। সংবাদ সম্মেলনে আরও উপস্থিত ছিলেন পরিষদের যুগ্ম-আহ্বায়ক ফারুক হাসান, বিন ইয়ামিন মোল্লা, জসিম উদ্দীন আকাশ প্রমুখ।অডিটরিয়াম ব্যবহারের অনুমতি দেয়নি প্রশাসন : ‘তারুণ্যের ইশতেহার ভাবনা’ প্রকাশ উপলক্ষে ১১ হাজার টাকায় ঢাকা বিশ্ববিদ্যালয়ের মুজাফফর আহমেদ চৌধুরী মিলনায়তন ভাড়া নিলেও প্রোগ্রামের আগ মুহূর্তে তা বাতিল করে দেয় বিশ্ববিদ্যালয় প্রশাসন। এ বিষয়ে সংগঠনটির নেতারা সামাজিক বিজ্ঞান অনুষদের ডিন সাদেকা হালিমকে জানালে তিনিও মিলনায়তন ব্যবহারের অনুমতি দিতে অপারগতা জানান।"
"জামালপুর সদর-৫ আসনে বিএনপি অ্যাডভোকেট ওয়ারেছ আলী মামুন ও সাবেক উপমন্ত্রী সিরাজুল হককে মনোনয়ন দিয়েছে। বাছাইয়ে টিকেছেন দুজনই। তবে দলীয় নেতা-কর্মীরা বলছেন, সদরে মামুনের বিকল্প মামুনই। জামালপুর পৌরসভার দুবারের নির্বাচিত মেয়র ওয়ারেছ আলী মামুন দলকে তৃণমূল পর্যন্ত সংগঠিত করেছেন। নেতা-কর্মী ও ভোটারদের সঙ্গে রয়েছে তার গভীর সম্পর্ক। বিএনপির রাজনীতিতে ঈর্ষণীয় জনপ্রিয়তার ইমেজে থাকা ওয়ারেছ আলী মামুনই এবার ধানের শীষ পাবে এমনটাই মনে করছে তার সমর্থকরা। মূলত, আওয়ামী আসন হিসেবে পরিচিত এই আসনটি নিজেদের দখলে নিতে মামুনের বিকল্প নেই বলেও মনে করেন তারা।"
"বঙ্গবন্ধু শেখ মুজিবুর রহমানের সঙ্গে আমার শেষ কথা হয়েছিল ১৯৭১-এর ২৮ ফেব্রুয়ারি। তার কথায় যুদ্ধ ছাড়া দেশকে বাঁচানো সম্ভব না এরকম ইঙ্গিত ছিল। তখন আমি ঢাকা বিশ্ববিদ্যালয়ের শিক্ষক হিসেবে কর্মরত। যুদ্ধের প্রস্তুতি হিসেবে আমরা ছড়িয়ে পড়লাম। ২৫ মার্চ রাতে আমি গ্রামের বাড়ি কুমিল্লায় ছিলাম। রাত প্রায় ১১টায় ঢাকা শহরে পাকিস্তানি সেনাবাহিনী নেমে গিয়েছে বলে জানতে পারলাম। বঙ্গবন্ধু স্বাধীনতার ঘোষণা দিবেন। আমরা প্রতিরোধ যুদ্ধ শুরু করলাম। কিন্তু আমরা চার-পাঁচদিনের বেশি টিকতে পারলাম না। কারণ কুমিল্লা ক্যান্টনমেন্ট খুব কাছে ছিল। সেখান থেকে পাকিস্তান সেনাবাহিনী পাল্টা আক্রমণ শুরু করল। সেখানে অস্ত্রের মজুদ অনেক বেশি থাকায় আমরা টিকতে পারলাম না। এরপর শুরু হলো গেরিলা যুদ্ধ। ট্রেনিং নিতে শুরু করলাম বিভিন্ন জায়গায়। পাকিস্তানি বাহিনী যাতে এগিয়ে যেতে না পারে এ জন্য আমরা বেশ কয়েকটি ব্রিজ-কালভার্ট গুঁড়িয়ে দিয়েছিলাম। একদিন আমরা কয়েকজন মুক্তিযোদ্ধা মিলে একটা এলাকার কিছু ব্রিজ ভেঙে দেওয়া এবং রাস্তা বন্ধ করার পরিকল্পনা করছিলাম। হঠাৎ এক মৌলভী ভদ্রলোক আসলেন আমাদের কাছে। কথার ফাঁকে তিনি আমার নাম নিয়ে বললেন, মান্নানকে তো পাকিস্তানি বাহিনী হত্যা করেছে। আমরা খুব অবাক হলাম। তিনি বলে চললেন, আপনারা জানেন না এখনো। পুরো গ্রাম জানে। মান্নানের বাড়িতে এসে গুলি করে তাকে হত্যা করেছে পাকিস্তানি বাহিনী। পাকিস্তানি সেনাবাহিনী আমাকে অনেক আগে থেকেই খোঁজ করছিল। তখন আমি তাকে বললাম আমিই মান্নান, আমি এখনো বেঁচে আছি। সে তো পুরো ভূত দেখার মতো অবাক। তখন জানতে চাইলেন, যাকে খুন করা হয়েছে সে কে? পরে খোঁজ নিয়ে জানলাম আমাদের পাশের গ্রামে শারাফত আলী নামে ঢাকা বিশ্ববিদ্যালয়ের এক শিক্ষক ছিলেন। তিনি খুব নিরীহ প্রকৃতির মানুষ ছিলেন। তখন পাশাপাশি দুই গ্রাম থেকে ঢাকা বিশ্ববিদ্যালয়ের শিক্ষক হয়েছেন এই সংখ্যাটা খুব কম ছিল। তাই একই বিশ্ববিদ্যালয়ের শিক্ষক হওয়ায় পাকিস্তান সেনাবাহিনী আমাকে ভেবে ওই ব্যক্তিকে হত্যা করেছে। বেশ কয়েকবার নিশ্চিত মৃত্যুর হাত থেকে বেঁচে ফিরেছি। এখনো বেঁচে আছি ভাবতেই অবাক হই। মাঝেমাঝে সেই সময়ের কথাগুলো মনে পড়লে শরীরে শিহরণ জাগে। এই দেশ অনেক রক্তের বিনিময়ে এসেছে। অজস্র ত্যাগ আর জীবনের বিনিময়ে পাওয়া এই বাংলাদেশকে এগিয়ে নিয়ে যাওয়ার দায়িত্ব তরুণদের নিতে হবে। অনুলেখক : জয়শ্রী ভাদুড়ী ।"
"নির্বাচন কমিশনার মাহবুব তালুকদার বলেছেন, আসন্ন জাতীয় সংসদ নির্বাচনকে কোনোভাবেই ‘ভিন্ন খাতে’ প্রবাহিত হতে দেওয়া যাবে না। একটি অংশগ্রহণমূলক নির্বাচন করার মাধ্যমে ‘ধারাবাহিকতার ঐতিহ্য’ সৃষ্টির প্রত্যাশার কথা জানিয়েছেন তিনি। গতকাল রাজধানীর আগারগাঁওয়ের নির্বাচন ভবনে নির্বাচন কর্মকর্তাদের প্রশিক্ষণের উদ্বোধনকালে এসব কথা বলেন এই নির্বাচন কমিশনার। আইনসিদ্ধ না হলে নির্বাচন প্রশ্নবিদ্ধ হবে মন্তব্য  করে তিনি বলেন, ‘প্রশ্নবিদ্ধ নির্বাচন করে আমরা নিজেদের কলঙ্কিত করতে চাই না। আমি জানি, আপনাদের কেউ কলঙ্কের ভাগীদার হতে চাইবেন না।’ তিনি বলেন, ‘বাংলাদেশের ইতিহাসে কখনো তত্ত্বাবধায়ক সরকারের অধীনে, কখনো সেনা সমর্থিত সরকারের অধীনে, আবার কখনো দলীয় সরকারের অধীনে নির্বাচন হয়েছে। ফলে নির্বাচনী সংস্কৃতিতে কোনো ধারাবাহিকতা গড়ে ওঠেনি। এবার একটি পূর্ণাঙ্গ ও অংশগ্রহণমূলক নির্বাচনের মাধ্যমে আমরা ধারাবাহিকতার ঐতিহ্য সৃষ্টি করতে যাচ্ছি। এই জন্য নির্বাচনকে আমরা ভিন্ন খাতে প্রবাহিত হতে দিতে পারি না।’ সেই লক্ষ্য পূরণে নির্বাচন কর্মকর্তাদের দায়িত্বশীল ভূমিকা রাখার আহ্বান জানিয়ে মাহবুব তালুকদার বলেন, ‘নির্বাচন সম্পর্কে আপনারা জনমনে আস্থার ক্ষেত্র তৈরি করবেন। নির্বাচনে অংশগ্রহণকারী সব প্রার্থী যেন আপনাদের দিকে তাকিয়ে নিশ্চিন্ত থাকতে পারেন।’ এই নির্বাচন কমিশনার বলেন, নির্বাচনী কর্মকর্তাদের কাছে দেশের মানুষের প্রত্যাশা ‘অতি সামান্য’। তারা শুধু চান, ভোটের দিন যেন কেন্দ্রে গিয়ে নির্বিঘ্নে পছন্দের প্রার্থীকে ভোট দিতে পারেন। তাদের এই সামান্য চাওয়াই রাজনৈতিক বাস্তবতায় ‘বিশাল কর্মযজ্ঞে’ রূপান্তরিত হয়েছে ভোটের মাঠে। সব মিলিয়ে ১০ থেকে ১২ লাখ কর্মকর্তা-কর্মচারী নির্বাচন প্রক্রিয়ায় যুক্ত রয়েছেন জানিয়ে তিনি বলেন, ‘ভোটকেন্দ্রের সব অনিময় রোধ, শান্তি-শৃঙ্খলা রক্ষার জন্য সর্বোচ্চ শক্তি প্রয়োগের ক্ষমতা আপনাদের দেওয়া হয়েছে। এই সর্বোচ্চ শক্তি আপনাদের কতটুকু, তা আপনাদের প্রশিক্ষকদের কাছ থেকে জেনে নেবেন।’ নির্বাচন কর্মকর্তাদের তিনি বলেন, ‘আমার মনে হয়, আপনাদের সর্বোচ্চ শক্তি পুলিশ ও সেনাবাহিনীর চেয়ে কোনো অংশে কম নয়। সুতরাং আপনাদের দায়িত্ব পালনে শিথিলতা কখনো বরদাশত করা হবে না। যুদ্ধক্ষেত্রে সম্মুখসমরে সাফল্যের কোনো বিকল্প নেই।’"
"চাঁদপুর-৩ (চাঁদপুর সদর-হাইমচর) আসনে সাবেক পররাষ্ট্রমন্ত্রী ডা. দীপু মনি এমপির মনোনয়নপত্র বৈধ হওয়ার খবরে তার নির্বাচনী এলাকায় ব্যাপক সাড়া পড়েছে। তিনি এলাকায় এসে পৌঁছলে বিপুলসংখ্যক নেতাকর্মী-সমর্থক তাকে সংবর্ধনা জানান। এ সময় এক উৎসবমুখর পরিবেশের সৃষ্টি হয়। গতকাল সকালে তিনি রাজরাজেশ্ব ইউনিয়ন আওয়ামী লীগ নেতা-কর্মীদের পরিবারের সঙ্গে কুশল বিনিময় করেন। চাঁদপুর সদর উপজেলা আওয়ামী লীগের সাংগঠনিক সম্পাদক আইউব আলী বেপারী বলেন, ডা. দীপু মনি তার নির্বাচনী এলাকায় ব্যাপক উন্নয়ন করেছেন। শহরের পুরানবাজার থেকে হাইমচরের চরভৈরবী পর্যন্ত প্রায় ৩০ কিলোমিটার বাঁধ নির্মাণে ১ হাজার ৯০০ কোটি টাকা ব্যয়ে মেঘনা নদীর তীর রক্ষার কাজ, ৬০০ কোটি টাকা ব্যয়ে ১৫০ মেগাওয়াট কম্বাইন্ড বিদ্যুৎ উৎপাদন কেন্দ্র, ৪৬ কোটি টাকা ব্যয়ে ডিপ্লোমা মেরিন ইনস্টিটিউট, ডিপ্লোমা মত্স্য ইনস্টিটিউট, ২৫০ শয্যার চাঁদপুর জেনারেল হাসপাতাল সবই দীপু মনির অবদান। জেলা আওয়ামী লীগের সাধারণ সম্পাদক আবু নঈম পাটোয়ারী দুলাল বলেন, নৌকার বিজয় ধরে রাখতে আমরা সবাই ঐক্যবদ্ধ। ডা. দীপু মনি বলেন, ‘মহান আল্লাহ মানুষকে তার প্রাপ্যতা অনুযায়ী সম্মান এবং মর্যাদা দান করেন। এলাকাবাসীর জন্য যদি ভালো কিছু করে থাকি এবং করার ইচ্ছা পোষণ করি তাহলে তার প্রতিদান অবশ্যই আমি পাব। জাতির জনক বঙ্গবন্ধুর আদর্শ এবং জননেত্রী শেখ হাসিনার হাতকে শক্তিশালী করতে নৌকা প্রতীক নিয়ে সাধারণ মানুষের পাশে ছিলাম-আছি এবং আগামীতেও থাকব।"
"[পূর্বে প্রকাশের পর]10. Use appropriate sentence connectors in the blank spaces of the following passage.                  0.5×10=5There have been significant changes in the types of entertainment over time. Many of these no longer exist. (a) ___ they do, people keep looking for newer forms of entertainment. (b) ___ snake charming, puppet shows, jatra, jarigan, sharigan and kabigan which were common forms of entertainment in the past, have almost lost their appeal. (c) ___, radio which was used to a good source of entertainment, (d) ___ it is giving place to television, and to satellite channels in particular. (e) ___, the entertainment business, like other spheres of life, is getting westernized. (f) ___, folk music or palligeeti is now sung with western instruments. (g) ___, modern music is now fusing melodies from folk and traditional songs. (h) …band and pop music is becoming more and more popular, particularly among the young generation. (i) ___ sport has become a great source of entertainment today.(j) ___ football, which used to be the most popular spectator sport in Bangladesh, is gradually being replaced by cricket.11. Read the passage and then write the antonym or synonym of the words as directed below.          0.5×10=5The War of Independence from the occupation of Pakistan was took place in 1971. The Pakistani ruling clique and their vested interest group began to treat Bangladesh which was then East Pakistan as a colony of West Pakistan. Therefore, under the leadership of Bangabandhu Sheikh Mujibur Rahman a violent mass movement was launched which resulted in a landslide victory of the Awami League at the election of national assembly of Pakistan with his absolute majority in the parliament. But under the cover of negotiation with the Awami League leaders president Yahya Khan hatched a conspiracy. On the fateful night of March 25, 1971, Bangabandhu was taken prisoner to West Pakistan and the Pakistani army cracked down upon the innocent and armless people of East Pakistan.(a) occupation (synonym) (b) treat (synonym) (c) leadership (synonym) (d) launch (antonym) (e) victory (antonym) (f) negotiation (synonym) (g) leaders (antonym) (h) hatched (synonym) (i) conspiracy (synonym) (j) innocent (antonym)"
"বরিশাল সদর আসনের প্রতিটি কেন্দ্রভিত্তিক কমিটি গঠনের জন্য নেতা-কর্মীদের নির্দেশ দিয়েছেন সদর আসনে বিএনপির প্রার্থী ও মহানগর বিএনপির সভাপতি অ্যাডভোকেট মজিবর রহমান সরোয়ার। ওই কমিটিতে সর্বাধিক সংখ্যক নেতা-কর্মীকে অন্তর্ভুক্ত করার নির্দেশ দেওয়া হয়েছে। গতকাল সকাল ১১টায় নগরীর পশ্চিম কাউনিয়ার নিজ বাসভবনে জাতীয় সংসদ নির্বাচন উপলক্ষে মহানগর বিএনপির প্রস্তুতিসভায় এ নির্দেশ দেন তিনি।নেতা-কর্মীদের উদ্দেশে সরোয়ার বলেন, আমরা আন্দোলন-সংগ্রামে নেমেছি। ৩০ ডিসেম্বর ভোট হবে, বাংলার মানুষকে রক্ষা করার জন্য যে ধরনের প্রস্তুতি নেওয়া দরকার সে ধরনের প্রস্তুতি নেতা-কর্মীদের নেওয়ার নির্দেশ দেন তিনি। তিনি বলেন, দেয়ালে তাদের পিঠ ঠেকে গেছে। এ ছাড়া বিএনপি নেতা-কর্মীদের কোনো উপায় নেই। ৩০ ডিসেম্বরের নির্বাচনকে কেন্দ্র করে বিএনপি নেতা-কর্মীরা হয় জেলে যাবে, নতুবা দেশনেত্রী বেগম খালেদা জিয়াকে মুক্ত করে আনবে বলে নেতা-কর্মীদের উদ্দেশে বলেন সরোয়ার। সভায় মহানগর বিএনপির ভারপ্রাপ্ত সাধারণ সম্পাদক জিয়াউদ্দিন সিকদার, সিনিয়র সহসভাপতি মনিরুজ্জামান ফারুক, সহ সাধারণ সম্পাদক আনোয়ারুল হক তারিনসহ বিভিন্ন ওয়ার্ড নেতারা সভায় বক্তব্য রাখেন।"
"আসন্ন একাদশ জাতীয় সংসদ নির্বাচনে বিএনপির দলীয় মনোনয়ন পেলেন চিত্রনায়িকা শাহরিয়া ইসলাম শায়লা। তিনি ফরিদপুর-৪ (ভাঙ্গা-সদরপুর) আসন থেকে নির্বাচন করবেন। মঙ্গলবার  দুপুরে বিএনপি চেয়ারপারসনের গুলশানের রাজনৈতিক কার্যালয় থেকে তার হাতে মনোনয়ন চিঠি তুলে দেয়া হয়। চিত্রনায়িকা শায়লা আওয়ামী লীগের প্রেসিডিয়াম সদস্য কাজী জাফরুল্লাহ ও বর্তমান স্বতন্ত্র সাংসদ শেখ হাসিনার ফুফাতো ভাইয়ের ছেলে নিক্সন চৌধুরীর সাথে প্রতিদ্বন্দ্বিতা করবেন। শায়লার বাড়ি ফরিদপুর জেলার ভাঙ্গা উপজেলার মালিগ্রামে। বাবার নাম মো. ওহাব মাতুব্বর, মায়ের নাম মঞ্জু বিবি। নব্বই দশকের শেষ দিকে চলচ্চিত্রের অস্থির সময়ে বেশ কিছু সমালোচিত ছবিতে অভিনয় করেন শায়লা। এসব ছবির মধ্যে উল্লেখযোগ্য কয়েকটি হলো, ওরা কারা, ফুটপাতের শায়েনশাহ, নষ্টা মেয়ে, জ্বলন্ত নারী, ধর মফিজ, তেজী মেয়ে, যৌথ হামলা, ছিন্নভিন্ন। মোট ষাটটি ছবিতে অভিনয় করেন তিনি। খোঁজ নিয়ে জানা গেছে ছোটবেলায় বেশ দুরন্ত স্বভাবের ছিলেন শায়লা। তবে পড়ালেখা ও স্কুলের সাংস্কৃতিক অনুষ্ঠানে তিনি ছিলেন সেরা। সব সময়ই প্রথম বা দ্বিতীয় হতেন। অভিনয় ও রাজনীতিতেও বেশ সুনাম কুড়িয়েছেন। রাজনীতিতে পুরোপুরি যুক্ত হয়ে গেলে শিল্প অঙ্গনে তেমন সময় দিতে পারেননি। ২০১৬ সালে আওয়ামী লীগের ঘাঁটি হিসাবে পরিচিত ফরিদপুরের ভাঙ্গা থেকে উপজেলা নির্বাচনে মহিলা ভাইস চেয়ারম্যান প্রার্থী হিসেবে নির্বাচন করেন। তিনি বিএনপি’র প্রার্থী হিসেবে সেখান থেকে ২৩ হাজার ৩৪১ ভোট পেয়েছেন। মাত্র কয়েক মাস কাজ করে তিনি এই বিপুল সংখ্যক ভোট পেয়েছেন। শায়লা লন্ডনের ওয়েস্ট মিনিষ্টার ইউনিভার্সিটি থেকে বিজনেস ইকোনোমিক্সে পড়ালেখা করেছেন। ঢাকার ইস্টার্ণ ইউনিভার্সিটি থেকে এল এলবি অনার্স কমপ্লিট করেছেন। শায়লা ১৯৯৮ সাল থেকে বিএনপি’র রাজনীতির সঙ্গে যুক্ত হন। তিনি ছাত্রদল ও জাসাসের সঙ্গে কাজ করছেন। জাসাসের কেন্দ্রীয় কমিটির সহ সভাপতিও তিনি। এছাড়া এমনেস্টি ইন্টারন্যাশনালের সঙ্গেও যুক্ত শায়লা।"
একাদশ জাতীয় সংসদ নির্বাচনে নাটোর-২ (নাটোর সদর- নলডাঙ্গা) আসনে বিএনপি মনোনীত প্রার্থী সাবিনা ইয়াসমিন ছবি। এবার মহাজোটের প্রার্থী ও জেলা আওয়ামী লীগের সাধারণ সম্পাদক শফিকুল ইসলাম শিমুলের বিরুদ্ধে তিনি লড়বেন। বিএনপি কেন্দ্রীয় সাংগঠনিক সম্পাদক ও নাটোর জেলা সভাপতি সাবেক এমপি ও সাবেক ভূমি উপমন্ত্রী রুহুল কুদ্দুস তালুকদার দুলুর মামলায় সাজাপ্রাপ্ত হওয়ার কারণে মনোনয়ন বাতিল হওয়ায় গুরুত্বপূর্ণ এ আসনটিতে নির্বাচনী মাঠে নামছেন তার স্ত্রী সাবিনা ইয়াসমিন ছবি। দুলু নাটোরের সবচেয়ে জনপ্রিয় নেতা হিসেবে পরিচিত। এ নিয়ে ভোটারদের মুখে চলছে নানা জল্পনা-কল্পনা।
"রাজশাহী-২ (সদর) আসনে নৌকার প্রার্থী হিসেবে ওয়ার্কার্স পার্টির সাধারণ সম্পাদক ফজলে হোসেন বাদশাকে সঙ্গে নিয়ে মাঠে নেমেছেন এ এইচ এম খায়রুজ্জামান লিটন ও ১৪ দলের নেতারা। ফুল হাতে তারা নগরীর বিভিন্ন এলাকায় সাধারণ মানুষ ও ব্যবসায়ীদের সঙ্গে শুভেচ্ছা বিনিময় করেন।নগরীর সাহেববাজার বড়মসজিদের সামনে থেকে শুভেচ্ছা বিনিময় শুরুর আগে ফজলে হোসেন বাদশা সাংবাদিকদের সঙ্গেও কথা বলেন। এ সময় তিনি বলেন, নৌকার বিজয় নিশ্চিত করতে ১৪ দল ঐক্যবদ্ধ। রাজশাহী সদর এখন নৌকার ঘাঁটি। এ আসনে সন্ত্রাস-জঙ্গিবাদের মদদদাতা-পৃষ্ঠপোষকদের মানুষ প্রত্যাখ্যান করবে। উন্নয়নের প্রতীক নৌকা বিজয়ী হবে।"
"লক্ষ্মীপুর-২ (রায়পুর) আসনে আওয়ামী লীগ থেকে মনোনয়ন বঞ্চিত হয়ে স্বতন্ত্র নির্বাচন করবেন কুয়েত আওয়ামী লীগের আহ্বায়ক ও এন আর বি কমার্শিয়াল ব্যাংক লিমিটেডের ভাইস চেয়ারম্যান বিশিষ্ট শিল্পপতি শহীদ ইসলাম পাপুল। মনোনয়ন বাছাইয়ে রিটার্নিং কর্মকর্তা তার প্রার্থিতা বৈধ ঘোষণা করেন। তিনি দীর্ঘ দুই বছর ধরে লক্ষ্মীপুর-২ আসনে তৃণমূল পর্যায়ে দান-অনুদান দিয়ে ব্যাপক পরিচিতি লাভ করেছেন। দলীয় নেতা-কর্মীদের রেখেছেন চাঙ্গা। প্রতিটি কর্মসূচিতে ছিলেন সক্রিয়। তিনি এ আসনে মনোনয়নপ্রত্যাশী ছিলেন। এলাকাবাসীও মনে করেছিল এবার তিনি হবেন নৌকার মাঝি। কিন্তু আওয়ামী লীগের নেতৃত্বাধীন মহাজোট আসনটি শরিক দল জাতীয় পার্টিকে ছেড়ে দেওয়ায় তিনি মনোনয়ন লাভে বঞ্চিত হন। শহীদ ইসলাম পাপুল বলেন, দীর্ঘ সময় ধরে তৃণমূল পর্যায়ে দলীয় নেতা-কর্মীদের নিয়ে বিভিন্ন দান অনুদান দিয়ে দলকে সক্রিয় রাখার জন্য ভূমিকা পালন করেছি। আশা করছি স্বতন্ত্র নির্বাচন করে মাননীয় প্রধানমন্ত্রী জননেত্রী শেখ হাসিনাকে এ আসনটি উপহার দিতে পারব।"
"একাদশ জাতীয় সংসদ নির্বাচন পরিচালনায় খুলনায় ঐক্যফ্রন্টের সমন্বয় কমিটি গঠন করা হয়েছে। গতকাল খুলনায় ঐক্যফ্রন্টের জরুরি সভায় নগর বিএনপির সাধারণ সম্পাদক ও সাবেক সিটি মেয়র মনিরুজ্জামান মনিকে প্রধান সমন্বয়কারী ও নগর বিএনপির সাংগঠনিক সম্পাদক ফকরুল আলমকে সদস্য সচিব করে সমন্বয় কমিটি গঠন করা হয়। সভায় সভাপতিত্ব করেন বিএনপির কেন্দ্রীয় সাংগঠনিক সম্পাদক ও নগর সভাপতি নজরুল ইসলাম মঞ্জু। তিনি বলেন, প্রধান নির্বাচন কমিশনারের নির্দেশ অমান্য করেই পুলিশ খুলনায় বিএনপি নেতা-কর্মীদের হয়রানি করছে। জামিনপ্রাপ্ত নেতা-কর্মীদের জেলগেট থেকেই অন্য মামলায় গ্রেফতার দেখানো হচ্ছে। সভায় উপস্থিত ছিলেন জেএসডি খুলনা জেলা সভাপতি অ্যাডভোকেট আ ফ ম মহসীন, নগর সভাপতি লোকমান হাকিম, বিজেপির নগর সভাপতি অ্যাডভোকেট লতিফুর রহমান লাবু, পিপলস পার্টির নগর সভাপতি ডা. সৈয়দ আফতাব আহমেদ প্রমুখ।"
"ইসরায়েলের প্রধানমন্ত্রী বেঞ্জামিন নেতানিয়াহু ও তার স্ত্রীর বিরুদ্ধে আনা ঘুষ এবং প্রতারণার অভিযোগের তদন্তে যথেষ্ট প্রমাণ পাওয়া গেছে বলে জানিয়েছে দেশটির পুলিশ। একই সঙ্গে তার বিরুদ্ধে ঘুষের অভিযোগ গঠনের সুপারিশ করা হয়েছে। এ নিয়ে ইসরায়েলি প্রধানমন্ত্রীর বিরুদ্ধে দুর্নীতির তিনটি মামলার তদন্ত চলছে। গতকাল ইসরায়েলি পুলিশ বলছে, দেশটির বৃহত্তম টেলিকমিউনিকেশন গ্রুপ বেজেকের পরিচালিত সংবাদমাধ্যম ওয়াল্লায় প্রধানমন্ত্রী এবং তার স্ত্রীর ইতিবাচক কভারেজের জন্য এই গ্রুপকে অনৈতিক সুবিধা দিয়েছেন বলে যে অভিযোগ উঠেছে; তদন্তে তার যথেষ্ট প্রমাণ পাওয়া গেছে। তবে নেতানিয়াহু তার বিরুদ্ধে আনা সব ধরনের অভিযোগ প্রত্যাখ্যান করেছেন। গতকাল এক বিবৃতিতে তিনি দাবি করেছেন, পুলিশের অভিযোগ গঠনের এ সুপারিশ সাজানো; এমনকি তদন্ত শুরুর আগেই এটি ফাঁস হয়েছে। নেতানিয়াহু যদি দোষী সাব্যস্ত হন, তাহলে দেশটির ক্ষমতাসীন চার মেয়াদের এই প্রধানমন্ত্রীর রাজনীতিতে টিকে থাকাই হবে সবচেয়ে বড় চ্যালেঞ্জের। এএফপি ইসরায়েলি রাজনীতিতে তার একক আধিপত্য থাকলেও দেশটির সংসদে নেতানিয়াহুর নেতৃত্বাধীন ডানপন্থি জোটের একটি আসন হ্রাস হওয়ার পরই পুলিশের নতুন এই সুপারিশ এলো। ইতিমধ্যে ইসরায়েলি এই প্রধানমন্ত্রীর বিরুদ্ধে দুর্নীতির আরও দুই মামলার অভিযোগ গঠনের সুপারিশ করেছে পুলিশ। এর মধ্যে একটিতে তার কোটিপতি বন্ধুর কাছে থেকে উপহার গ্রহণ ও অপর একটি দৈনিক সংবাদপত্রকে তার পক্ষে ইতিবাচক প্রচারের শর্তে সুবিধা দেওয়ার অভিযোগ উঠেছে। নেতানিয়াহু সব অভিযোগ অস্বীকার করেছেন। আলজাজিরা"
মেক্সিকোতে গত সাত দশক পর প্রথমবারের মতো বামপন্থি প্রেসিডেন্ট হিসেবে শপথ নিয়েছেন আন্দ্রেস ম্যানুয়েল লোপেজ ওব্রাডর। শনিবার দেশটির সংসদে এক অনুষ্ঠানে শপথ গ্রহণের মাধ্যমে ইতিহাস গড়ে প্রেসিডেন্ট হলেন তিনি। মেক্সিকো শহরের সাবেক এই মেয়র শনিবার তার শপথ গ্রহণ অনুষ্ঠানে প্রতিশ্রুতি দেন দরিদ্র ও প্রান্তিক মানুষের পক্ষে কাজ করে দুর্নীতি এবং শাস্তি মওকুফের মাধ্যমে দেশকে নতুনভাবে ঢেলে সাজাবেন। নবনির্বাচিত ৬৫ বছর বয়সী এই প্রেসিডেন্ট তার নামের সংক্ষিপ্ত নাম ‘আমলো’ নামেই সবার কাছে পরিচিত। তিনি তৃতীয়বারের মতো প্রতিদ্বন্দ্বিতা করে চলতি বছরের জুলাইয়ে বিপুল ভোটে জয়ী হন। সংখ্যাগরিষ্ঠ ৫৬ শতাংশ ভোট পেয়ে ছয় বছরের জন্য নির্বাচিত হয়েছেন প্রবীণ এই রাজনীতিবিদ। তার পূর্বসূরি সাবেক প্রেসিডেন্ট এনরিক পেনা নিয়েতো মাত্র ২৪ শতাংশ ভোট পেয়ে ক্ষমতা ছাড়তে বাধ্য হয়েছেন। প্রেসিডেন্ট লোপেজ ওব্রাডর উত্তরাধিকার সূত্রে পাওয়া পররাষ্ট্রনীতি বিষয়ে কি করেন এটাই এখন দেখার বিষয়। কেননা এই মুহূর্তে যুক্তরাষ্ট্র সংলগ্ন মেক্সিকো সীমান্তে মধ্য আমেরিকা থেকে আসা লাখ লাখ অভািবাসী আশ্রয়ের জন্য আটকা পড়ে আছেন। এএফপি
"মার্কিন কোনো গোয়েন্দা সংস্থার মূল্যায়নেই সাংবাদিক জামাল খাশোগি হত্যাকাণ্ডের সঙ্গে সৌদি ক্রাউন প্রিন্সের সরাসরি জড়িত থাকার প্রমাণ পাওয়া যায়নি বলে দাবি করেছেন মার্কিন পররাষ্ট্রমন্ত্রী মাইক পম্পেও। আর্জেন্টিনায় জি-২০ সম্মেলনের সাইডলাইনে সিএনএনকে দেওয়া এক সাক্ষাৎকারে তিনি এ দাবি করেন। পম্পেও বলেন, তিনি গোয়েন্দা সংস্থাগুলোর সব মূল্যায়নই দেখেছেন। কিন্তু কোথাও  সাংবাদিক খাশোগি হত্যাকাণ্ডের সঙ্গে ক্রাউন প্রিন্স মোহাম্মদ বিন সালমানের কোনো ধরনের সম্পর্কের প্রমাণ নেই। এএফপিতিনি আরও বলেন, ‘মার্কিন সরকারের কাছে থাকা গোয়েন্দা সংস্থাগুলোর সব মূল্যায়নই পড়েছি। যখন সব পড়া শেষ হলো, যখন আপনি বিশ্লেষণ সম্পূর্ণ করবেন, দেখবেন তার (সৌদি ক্রাউন প্রিন্স) সঙ্গে জামাল খাশোগির হত্যাকাণ্ডের সরাসরি জড়িত থাকার প্রমাণ নেই। এটি নির্ভুল বিবৃতি, গুরুত্বপূর্ণ বিবৃতি এবং এ বিবৃতিই আজ আমরা জনসম্মুখে দিতে যাচ্ছি।’তবে প্রিন্স সালমানের দায় নিয়ে মার্কিন কেন্দ্রীয় গোয়েন্দা সংস্থার (সিআইএ) ‘বিশ্বাস’ ও মূল্যায়ন সম্পর্কে জানতে চাইলে পম্পেও জানান, তিনি নির্দিষ্ট কোনো গোয়েন্দা সংস্থার বিষয়ে মন্তব্য করবেন না।সিআইএর মূল্যায়নে ক্রাউন প্রিন্স সালমানেই সৌদি রাজপরিবারের বেশ কিছু নীতির সমালোচক খাশোগিকে গত ২ অক্টোবর ইস্তাম্বুলের সৌদি কনসুলেটের ভিতরে হত্যা করার নির্দেশ দিয়েছিলেন বলে ধারণা দেওয়া হয়েছিল।এদিকে খাশোগি হত্যাকাণ্ড নিয়ে সৌদি কর্তৃপক্ষ একের পর এক পরস্পরবিরোধী কথা বলেছে। রিয়াদের সর্বশেষ ভাষ্যমতে, সৌদি আরবে ফিরিয়ে আনার চেষ্টা ব্যর্থ হওয়ার পরপরই খাশোগিকে হত্যা ও তার মৃতদেহ টুকরো টুকরো করে সরিয়ে ফেলা হয়। সিআইএর মূল্যায়ন নিয়ে এর আগে মার্কিন প্রেসিডেন্ট ডোনাল্ড ট্রাম্পও সন্দেহের কথা বলেছিলেন।"
"চলতি মাসে সৌদি আরবে অনুষ্ঠিত হতে যাওয়া উপসাগরীয় দেশগুলোর জোট জিসিসি (গালফ কোঅপারেশন কাউন্সিল) সম্মেলনে কাতারের আমির তামিম বিন হামাদকে আমন্ত্রণ জানাবে সৌদি আরব। জিসিসি মহাসচিব আবদেল লতিফ জায়ায়ানি কাতার সফর করে তার হাতে সৌদি বাদশাহ সালমান বিন আবদুল আজিজের আমন্ত্রণ তুলে দেবেন। এক বছরেরও বেশি সময় ধরে সৌদি আরবের নেতৃত্বে প্রতিবেশী চার দেশের অবরোধের আওতায় রয়েছে কাতার। সন্ত্রাসবাদে অর্থায়নের অভিযোগে এই অবরোধ আরোপ করা হলেও তা অস্বীকার করে আসছে কাতার।মার্কিন প্রেসিডেন্ট ডোনাল্ড ট্রাম্প আশা করছেন, আসছে নতুন বছরের প্রথমদিকেই উত্তর কোরীয় নেতা কিম জং উনের সঙ্গে তার দ্বিতীয় দফায় বৈঠকের আয়োজন করা হবে। বৈঠকটি যথাসম্ভব জানুয়ারি কিংবা ফেব্রুয়ারিতেই হতে পারে। গত জুনে সিঙ্গাপুরে এ দু’নেতা প্রথমবারের মতো ঐতিহাসিক শীর্ষ সম্মেলনে মিলিত হন। এরই ধারাবাহিকতায় দ্বিতীয়বারের মতো তাদের বৈঠকের জন্য সম্ভাব্য তিনটি স্থানের কথা ভাবা হচ্ছে বলেও জানান ট্রাম্প। আর্জেন্টিনায় জি ২০ সম্মেলনে যোগ দেওয়া শেষে দেশে ফেরার পথে তাকে বহন করা এয়ার ফোর্স ওয়ান বিমানে সাংবাদিকদের শনিবার তিনি এসব কথা বলেন।তুরস্কের প্রেসিডেন্ট রিসেপ তাইয়েপ এরদোগান সৌদি সাংবাদিক জামাল খাসোগি হত্যায় জড়িত সন্দেহভাজন ব্যক্তিদের তুরস্কের কাছে হস্তান্তরের দাবি করেছেন। আর্জেন্টিনায় জি-২০ সম্মেলনের শেষের দিন গত শনিবার এক সংবাদ সম্মেলনে এরদোগান এই দাবি করেন। তিনি আরও বলেন, জি-২০ সম্মেলনে একমাত্র কানাডার প্রধানমন্ত্রী জাস্টিন ট্রুডো ছাড়া আর কেউ এ হত্যার বিষয়ে কোনো কথা বলেননি।মার্কিন নেতৃত্বাধীন সামরিক জোট ন্যাটোর মহাসচিব জেন্স স্টোলটেনবার্গ বলেছেন, রাশিয়ার নয়া ক্ষেপণাস্ত্রগুলো ইউরোপের নিরাপত্তাকে লক্ষ্যবস্তুতে পরিণত করেছে। তিনি শনিবার স্পেনের দৈনিক ‘এল পাইস’-এ লেখা এক নিবন্ধে এই দাবি করেন। স্টোলটেনবার্গ বলেন, গত কয়েক বছর ধরে রাশিয়া মধ্যম-পাল্লার বেশ কিছু নতুন ক্ষেপণাস্ত্র উৎপাদন করে তার পরীক্ষা চালিয়েছে এবং এগুলোকে বিভিন্ন অবস্থানে মোতায়েন করেছে।"
"একাদশ জাতীয় সংসদ নির্বাচনে টাঙ্গাইল-৮ (সখীপুর-বাসাইল) আসনে কৃষক শ্রমিক জনতা লীগের পক্ষে ঐক্যফ্রন্টের প্রার্থী হয়ে লড়বেন ব্যারিস্টার কুঁড়ি সিদ্দিকী। গতকাল সন্ধ্যায় কৃষক শ্রমিক জনতা লীগের সভাপতি বঙ্গবীর কাদের সিদ্দিকী বীরউত্তম টাঙ্গাইলের সখীপুরে তার নিজ বাসভবনের সামনে দলীয় কর্মী-সমর্থক ও সাংবাদিকদের এ কথা বলেন। কাদের সিদ্দিকীর মনোনয়ন বাতিল হওয়ার প্রতিক্রিয়া জানতে চাইলে তিনি সাংবাদিকদের বলেন, ‘বর্তমান সরকার চায় না আমি নির্বাচনে আসি। ’৭১-এর মুক্তিযুদ্ধে পাকিস্তানিদের চোখে আমি যেমন শত্রু ছিলাম বর্তমান সরকারের চোখেও আমি সে রকম শত্রু। তাই শেখ হাসিনা সরকারের অধীনে আমি আর নির্বাচন করতে চাই না।’ ব্যারিস্টার কুঁড়ি সিদ্দিকী উপস্থিত কর্মী-সমর্থক ও সাংবাদিকদের ধন্যবাদ জানিয়ে বলেন, বাবার পাশে বিগত সময়ে আপনারা যে রকম ছিলেন সামনের নির্বাচনে সে রকমভাবেই সবার সহযোগিতা চাই।  এ সময় উপস্থিত ছিলেন বেগম নাসরিন কাদের সিদ্দিকী, কৃষক শ্রমিক জনতা লীগের সাধারণ সম্পাদক হাবিবুর রহমান তালুকদার খোকা, উপজেলা বিএনপির সাবেক সভাপতি শেখ মোহাম্মদ হাবীব, উপজেলা কৃষক শ্রমিক জনতা লীগের সাধারণ সম্পাদক অধ্যাপক জুলফিকার শামীম প্রমুখ।"
"মনোনয়ন যাচাই-বাছাই শেষ। এখন প্রতীকের অপেক্ষা। যেসব আসনে জোট-মহাজোটের একাধিক প্রার্থী রয়েছেন সেখানে চলছে প্রতীকের লড়াই। এবার সিলেট-৬ আসনে নৌকা প্রতীক নিয়ে চলছে দুই হেভিওয়েটের লড়াই। এই লড়াইয়ে অবতীর্ণ হয়েছেন বর্তমান সংসদ সদস্য ও শিক্ষামন্ত্রী নুরুল ইসলাম নাহিদ এবং সদ্য বিকল্পধারায় যোগ দেওয়া শমসের মবিন চৌধুরী। বিকল্পধারা থেকে মনোনয়ন জমা দিলেও শেষ পর্যন্ত মহাজোটের প্রার্থী হিসেবে নৌকা প্রতীকে নির্বাচন করার ব্যাপারে আশাবাদী শমসের। মনোনয়ন জমা দেওয়ার পর থেকে নির্বাচনী এলাকায় গণসংযোগে ব্যস্ত সময় কাটাচ্ছেন শিক্ষামন্ত্রী নুরুল ইসলাম নাহিদ। চেষ্টা করছেন দলের নেতা-কর্মীদের সঙ্গে দূরত্ব ঘুচিয়ে ঐক্যবদ্ধ করার। নৌকার পক্ষে তাদের মাঠে নামানোর। এমতাবস্থায় গত রবিবার শিক্ষামন্ত্রী নাহিদকে নৌকা প্রতীক না দেওয়ার দাবিতে বিয়ানীবাজারে বিক্ষোভ করেছেন দলের একাংশের নেতা-কর্মীরা। তাদের অভিযোগ নাহিদ গত ১০ বছর নেতা-কর্মীদের মূল্যায়ন করেননি। এলাকার উন্নয়নেও তিনি গুরুত্বপূর্ণ ভূমিকা রাখতে পারেননি। তাই তাকে বাদ দিয়ে অন্য কাউকে মহাজোটের প্রার্থী করার দাবি জানাচ্ছেন তারা। এদিকে, নাহিদের বিরুদ্ধে নেতা-কর্মীদের এই ক্ষোভের সুযোগ নিতে চান বিকল্পধারার প্রার্থী শমসের মবিন চৌধুরী। বিকল্পধারা থেকে মনোনয়ন জমা দিলেও তিনি চূড়ান্ত প্রার্থী হতে চান মহাজোটের। নৌকা প্রতীক নিয়েই করতে চান নির্বাচন।"
"এলডিপি চেয়ারম্যান কর্নেল (অব.) অলি আহমেদ বলেছেন, ক্ষমতাসীন দলের বিজয় নিশ্চিত করতে ২০ দলীয় জোটের ৮০ জন প্রার্থীর মনোনয়নপত্র বাতিল করা হয়েছে। আওয়ামী লীগকে সংখ্যাগরিষ্ঠভাবে জয়ী করার জন্যই পরিকল্পিতভাবে এটা করা হয়েছে। বাছাইতে জোটের ৮০ জনের মনোনয়নপত্র বাতিল করে সরকারি দলের জয়লাভকে এগিয়ে রাখা হয়েছে। গতকাল সন্ধ্যা ৬ টায় গুলশানে বিএনপি চেয়ারপারসনের রাজনৈতিক কার্যালয়ে অনুষ্ঠিত বৈঠক শেষে তিনি একথা বলেন। জোটের শরিকদের মধ্যে আসন বণ্টন চূড়ান্ত করতে এ বৈঠক করে বিএনপি নেতৃত্বাধীন ২৩ দলীয় জোট। তিনি বলেন, গতকাল যে বাছাই ছিল সেখানে বেগম খালেদা জিয়াসহ প্রায় ৮০ জনের মনোনয়নপত্র বাতিল করা হয়েছে। তিনি বলেন, এভাবে হলে বিরোধী দলে আমরা যারা আছি আমাদের পক্ষে শেষ পর্যন্ত নির্বাচনে টিকে থাকা হয়ত সম্ভব হবে না। শেষ পর্যন্ত নির্বাচনে না থাকার বিষয়টি ব্যাখ্যা করতে বললে অলি আহমেদ বলেন, দেখুন আমরা তো নির্বাচন করতে চাই নির্বাচনে আছি। এখন প্রার্থী যদি না থাকে তাহলে কাকে নিয়ে নির্বাচন করবেন? ইতিমধ্যে ৮০ জন নেই। সরকার তো কাউকে ঘরে থাকতে দিচ্ছে না। প্রতিদিন বিরোধী দলের নেতা-কর্মীদের গ্রেফতার করা হচ্ছে। নির্বাচনের পরিবেশ মোটেও নেই, লেভেল প্ল্যায়িং ফিল্ড নেই। এভাবে ভয়ভীতি ও গ্রেফতার হলে আপনারাই বলুন আমরা কীভাবে নির্বাচন করব। এ ব্যাপারে আমরা সরকারের কাছ থেকে স্পষ্ট ঘোষণা চাই। অলি আহমেদের সভাপতিত্বে বৈঠকে বিএনপির নজরুল ইসলাম খান, খেলাফত মজলিশের মাওলানা মুহাম্মদ ইসহাক, জামায়াতে ইসলামীর আবদুল হালিম, জমিয়তে উলামায়ে ইসলামের মাওলানা নুর হোসাইন কাশেমী, মুফতি মুহাম্মদ ওয়াক্কাস, মুসলিম লীগের এএইচএম কামরুজ্জামান খান, ইসলামী ঐক্যজোটের মাওলানা আবদুল করীম, ন্যাপ-ভাসানীর আজহারুল ইসলাম, জাগপার মহাসচিব খোন্দকার লুত্ফর রহমান, এনপিপির মোস্তাফিজুর রহমান মোস্তফা, ন্যাপের এমএন শাওন সাদেকী, ডিএলের সাইফুদ্দিন আহমেদ মনি, লেবার পার্টির ফারুক রহমান, ইসলামিক পার্টির আবুল কাশেম, এনডিপির মো. আবু তাহের, জাতীয় দলের সৈয়দ এহসানুল হুদা, জাতীয় পার্টি (কাজী জাফর) শফিউদ্দিন ভুঁইয়া প্রমুখ নেতৃবৃন্দ উপস্থিত ছিলেন। তবে বিজেপি চেয়ারম্যান আন্দালিব রহমান পার্থ ও বিএনপি মহাসচিব মির্জা ফখরুল ইসলাম আলমগীর বৈঠকে উপস্থিত ছিলেন না।"
"যুক্তরাষ্ট্রের সিয়াটল বোয়িং ফ্যাক্টরি থেকে বিশ্বের সর্বাধুনিক প্রযুক্তি সংবলিত সম্পূর্ণ নতুন দ্বিতীয় বোয়িং ৭৮৭-৮ ড্রিমলাইনার উড়োজাহাজ ‘হংসবলাকা’ টানা ১৫ ঘণ্টার উড্ডয়ন শেষে বাংলাদেশে পৌঁছেছে। সূত্র : বাসস।গতকাল বিমানের জনসংযোগ শাখার মহাব্যবস্থাপক শাকিল মেরাজ জানান, ‘হংসবলাকা নামের নতুন বিমানটি স্থানীয় সময় রাত ১১টা ৪০ মিনিটে হজরত শাহজালাল আন্তর্জাতিক বিমানবন্দরে অবতরণ করেছে। যুক্তরাষ্ট্রের সিয়াটল বোয়িং ফ্যাক্টরি থেকে বিমানটি টানা ১৫ ঘণ্টার উড্ডয়ন শেষে বাংলাদেশে পৌঁছেছে। এটি জাতীয় পতাকাবাহী বিমান বাংলাদেশ এয়ারলাইনসের বহরে যুক্ত হয়েছে।’ এর আগে ২৯ নভেম্বর বিমান নির্মাণকারী প্রতিষ্ঠান বোয়িং কর্তৃপক্ষ সিয়াটলে বিমানের ডিরেক্টর ফ্লাইট অপারেশন ক্যাপ্টেন ফরহাত হাসান জামিলের কাছে নতুন এই বিমানটির মালিকানা হস্তান্তর করে। ১০ ডিসেম্বর থেকে ড্রিমলাইনার হংসবলাকা ঢাকা থেকে লন্ডন, দাম্মাম ও ব্যাংকক রুটে চলাচল করবে। ৭৮৭-৮ বোয়িংয়ে ২৭১টি আসন রয়েছে। এটি অন্যান্য বিমানের চেয়ে ২০ শতাংশ জ্বালানিসাশ্রয়ী। বিমানটি ঘণ্টায় ৬৫০ মাইল বেগে একটানা ১৬ ঘণ্টা চলতে সক্ষম।"
"মানিকগঞ্জে সাতজনের মনোনয়ন বাতিলের প্রতিবাদ জানিয়ে নির্বাচন কমিশনে চিঠি দিয়েছে বিএনপি। বিএনপি চেয়ারপারনের উপদেষ্টা বিজন কান্তি সরকার গতকাল দুপুরে নির্বাচন কমিশনে (ইসিতে) মির্জা ফখরুল ইসলাম আলমগীরের এ সংক্রান্ত একটি চিঠি পৌঁছে দেন। চিঠিতে মির্জা ফখরুল বলেছেন, আমি অত্যন্ত উদ্বেগের সঙ্গে জানাচ্ছি যে, মানিকগঞ্জের জেলা প্রশাসক দলীয় মনোনয়নপত্রে আমার প্রদত্ত স্বাক্ষর গ্রহণ করছেন না; যা অনাকাঙ্ক্ষিত। আমি দৃঢ়তার সঙ্গে জানাচ্ছি যে, মানিকগঞ্জ জেলার প্রতিটি আসনে মনোনয়নপ্রাপ্ত প্রার্থীরা আমার সুপরিচিত এবং আমি তাদের মনোনয়নপত্রে স্বাক্ষর করেছি, এ বিষয়ে সন্দেহের বিন্দুমাত্র অবকাশ নেই। মির্জা ফখরুল তার স্বাক্ষরিত প্রার্থীদের মনোনয়নপত্র গ্রহণ করতে ইসিকে অনুরোধ করেছেন। প্রার্থীদের মনোনয়নপত্রে মহাসচিবের স্বাক্ষরের বিষয়ে বিজন কান্তি সরকার বলেন, আমরা বলেছি, এটাই কারেক্ট সিগনেচার। ৭০০-৮০০  মনোনয়নপত্রে মহাসচিব স্বাক্ষর করেছেন। সিগনেচার একটু এদিক-সেদিক হলেও হতে পারে। কিন্তু কনফার্ম করে দেওয়ার পরও বাতিল করে দেওয়া আমাদের জন্য দুর্ভাগ্যজনক। নির্বাচন কমিশনে আলোচনার পর বিএনপিকে স্থানীয় রিটার্নিং কর্মকর্তার কাছে আপিল করতে পরামর্শ দিয়েছে ইসি। বিএনপির এ নেতা আশা করছেন, তাদের আপিল ‘হয়তো’ গৃহীত হবে।"
"সাবেক প্রধানমন্ত্রী ও জাতীয় পার্টির (জাফর) চেয়ারম্যান মরহুম কাজী জাফর আহমদ’কে মূল্যায়ন করে জোটপ্রধান বিএনপি। ৩০ ডিসেম্বর জোটগতভাবে ধানের শীষ প্রতীকে প্রতিদ্বন্দ্বিতা করার জন্য শরিক জাতীয় পার্টিকে ৫টি আসন ছাড় দিয়েছে বিএনপি। আসনগুলো হলো গাইবান্ধা-৩ ড. টিআইএম ফজলে রাব্বী চৌধুরী, পিরোজপুর-১ মোস্তফা জামাল হায়দার, চাঁদপুর-৩ এস এম এম আলম, কুষ্টিয়া-২ আহসান হাবিব লিংকন, ব্রাহ্মণবাড়িয়া-৪ আলহাজ মোহাম্মদ সেলিম মাষ্টার। গতকাল মনোনয়নপত্র যাচাই-বাছাই শেষে জেলা রিটার্নিং অফিসার ৫ জনেরই মনোনয়ন বৈধ ঘোষণা করেছেন।"
"সব রাজনৈতিক দল ও জোটে নির্বাচনী ইশতেহারে সংখ্যালঘুদের সুরক্ষা আইন প্রণয়নসহ ১৪ দফা দাবি জানিয়েছে হিন্দু-বৌদ্ধ-খ্রিস্টান ঐক্য পরিষদ। একইসঙ্গে নির্বাচনে আগে বা পরে সম্ভাব্য সাম্প্রদায়িক সহিংস বা আপদকালীন পরিস্থিতি মোকাবিলায় সংগঠনের হেল্প লাইন +৮৮০৯৬১২১০০৩০০ নম্বরে যোগাযোগ করার পরামর্শ দেওয়া হয়। জাতীয় প্রেস ক্লাবে গতকাল বাংলাদেশ হিন্দু-বৌদ্ধ-খ্রিস্টান ঐক্য পরিষদ এক সংবাদ সম্মেলনে এ দাবি জানানো হয়। ড. নিমচন্দ্র ভৌমিকের সভাপতিত্বে সভায় লিখিত বক্তব্য পাঠ করেন সংগঠনের সাধারণ সম্পাদক রাণা দাশগুপ্ত। এ সময় কাজল দেবনাথ বাসুদেব ধর, মিলন কান্তি দত্ত উপস্থিত ছিলেন।"
"নারায়ণগঞ্জ জেলার পুলিশ সুপার (এসপি) হলেন মোহাম্মদ হারুন অর রশীদ। নারায়ণগঞ্জের এসপি মো. আনিসুর রহমানকে পুলিশ সদর দফতরে বদলি করা হয়েছে। গতকাল স্বরাষ্ট্র মন্ত্রণালয়ের পুলিশ-১ অধিশাখার উপসচিব ধনঞ্জয় কুমার দাস স্বাক্ষরিত প্রজ্ঞাপন সূত্রে জানা গেছে, নারায়ণগঞ্জ জেলার এসপি হওয়ার আগে মোহাম্মদ হারুন অর রশীদ গাজীপুর জেলার এসপি ছিলেন। ২০১৪ সালের ২৪ আগস্ট এসপি হিসেবে গাজীপুরে যোগ দেন হারুন। চলতি বছরের ১ আগস্ট তাকে ঢাকা মেট্রোপলিটন পুলিশে বদলি করা হয়। একই প্রজ্ঞাপনে বরিশাল রেঞ্জের ডিআইজি কার্যালয়ের অতিরিক্ত ডিআইজি মো. আজাদ মিয়াকে গাজীপুর মহানগর পুলিশে (জিএমপি) বদলি করা হয়েছে।"
"ফেডারেশন কাপেও একই গ্রুপে খেলেছে বসুন্ধরা কিংস এবং শেখ জামাল ধানমন্ডি ক্লাব। মৌসুমের প্রথম টুর্নামেন্টে ১-১ গোলে ড্র করেছিল দুই দল। তবে স্বাধীনতা কাপে আর বসুন্ধরা কিংসের সঙ্গে পারল না ধানমন্ডি পাড়ার ক্লাবটি। গতকাল বঙ্গবন্ধু জাতীয় স্টেডিয়ামে ডি গ্রুপের খেলায় বসুন্ধরা কিংস ২-০ গোলে হারিয়ে শুভসূচনা করেছে স্বাধীনতা কাপে। জয় পেয়েছে ঢাকা আবাহনী লিমিটেডও। ফেডারেশন কাপের চ্যাম্পিয়নরা ২-১ গোলে হারিয়েছে মুক্তিযোদ্ধা সংসদ ক্রীড়া চক্রকে। ফেডারেশন কাপের ফাইনালে পৌঁছে নিজেদের শক্তিমত্তার জানান দিয়েছিল প্রিমিয়ার লিগের নবাগত দল বসুন্ধরা কিংস। মৌসুম শুরুর আগেই তাদের নিয়ে যে জোর আলোচনা চলছিল, তার যথার্থতা প্রমাণ করেছে ইতিমধ্যেই। এবার স্বাধীনতা কাপেও তা ধরে রাখল। গতকাল বঙ্গবন্ধু জাতীয় স্টেডিয়ামে গ্রুপ পর্বে নিজেদের প্রথম ম্যাচ খেলতে নেমেই কলিনড্রেস-বখতিয়াররা নিজেদের মেলে ধরলেন। ম্যাচের ১৮তম মিনিটেই বিশ্বকাপ খেলা কোস্টারিকার ফুটবলার ড্যানিয়েল কলিনড্রেসের কর্নার কিক থেকে হেডে গোল করে বসুন্ধরা কিংসকে এগিয়ে দেন নাসির উদ্দিন। এরপর শেখ জামাল সমতায় ফেরার সুযোগ পেয়েছিল। তবে সলোমন কিং লক্ষ্যভেদ করতে ব্যর্থ হন। এই ফাঁকে ম্যাচের ৩৮তম মিনিটে আরও এক গোল করে বসুন্ধরা কিংসের জয় অনেকটাই নিশ্চিত করে দেন কিরগিজস্তানের ফুটবলার বখতিয়ার। কলিনড্রেসের ছোট পাসে বল পেয়ে প্লেসিং শটে গোলটা করেন কিরগিজ মিডফিল্ডার।প্রথমার্ধেই ২-০ ব্যবধানে এগিয়ে যাওয়ার পার আর পেছন ফিরে তাকাতে হয়নি বসুন্ধরা কিংসকে। দ্বিতীয়ার্ধে আক্রমণের পর আক্রমণ করে প্রতিপক্ষের ডিফেন্স লাইনে চাপ বাড়ালেও আর কোনো গোল করতে পারেননি কলিনড্রেস-বখতিয়াররা। তবে স্প্যানিশ কোচ অস্কার ব্রুজোনের শিষ্যরা কাঙ্ক্ষিত জয় নিয়েই মাঠ ছাড়ে। পরের ম্যাচে শেখ রাসেলের বিপক্ষে জিতলেই গ্রুপ চ্যাম্পিয়ন হিসেবে কোয়ার্টার ফাইনাল খেলতে পারবে বসুন্ধরা গ্রুপের এই দল।এদিকে ঢাকা আবাহনী লিমিটেড ২-১ গোলে হারিয়েছে মুক্তিযোদ্ধা সংসদ ক্রীড়া চক্রকে। সি গ্রুপের প্রথম খেলায় মুখোমুখি হয়েছিল আবাহনী লিমিটেড ও মুক্তিযোদ্ধা সংসদ। প্রথম ম্যাচ জিতলেই কোয়ার্টার ফাইনাল খেলা অনেকটা নিশ্চিত হয়ে যাবে, এমন সমীকরণ নিয়ে খেলতে নেমে পুরনো স্মৃতিই ফিরে আনল ঢাকা আবাহনী লিমিটেড। ফেডারেশন কাপে ১-০ গোলে মুক্তিযোদ্ধা সংসদকে হারিয়েছিল ঢাকা আবাহনী। তারই ধারাবাহিকতা ধরে রাখল তারা। গতকাল প্রথমার্ধে কোনো পক্ষই গোল করতে পারেনি। তবে দ্বিতীয়ার্ধেই ৭৬ ও ৭৮তম মিনিটে দুটি গোল করে আবাহনী লিমিটেডের জয় নিশ্চিত করেন ফয়সাল। মুক্তিযোদ্ধা সংসদের পক্ষে ইউসুকে একটি গোল করলেও পরাজয় এড়াতে পারেননি তারা। এই জয়ে আবাহনীর কোয়ার্টার ফাইনাল অনেকটাই নিশ্চিত হয়ে গেল। পরের ম্যাচে ব্রাদার্স মুক্তিযোদ্ধাকে হারিয়ে দিলে আবাহনীকে আর দ্বিতীয় ম্যাচের জন্য অপেক্ষায় থাকতে হবে না।"
"অভিনেত্রী মিনু মমতাজ, কেয়া ইসলাম ও আইরিন অধিকারীকে প্রধানমন্ত্রীর পক্ষ থেকে বৃহস্পতিবার ৫ লাখ টাকা করে অনুদান প্রদান করা হয়েছে। চলতি বছরের প্রথমদিকে এই তিন শিল্পীর দুরবস্থার কথা বাংলাদেশ প্রতিদিনের শোবিজ বিভাগে প্রকাশ করা হলে তা সরকারের নজরে আসে। এই তিন অসুস্থ শিল্পী চলচ্চিত্র, টেলিভিশন, মঞ্চ ও গানের শিল্পী কলাকুশলীদের সংগঠন শিল্পী ঐক্যজোটের মাধ্যমে প্রধানমন্ত্রীর বরাবর চিকিৎসা সহায়তার জন্য আবেদন করেন। এই আবেদনের পরিপ্রেক্ষিতে তাদের এ অনুদান দেওয়া হয়। শিল্পী ঐক্যজোটের সভাপতি ডি এ তায়েব ও সাধারণ সম্পাদক জি এম সৈকত শিল্পীদের প্রতি এই বদান্যতার জন্য প্রধানমন্ত্রী শেখ হাসিনার প্রতি কৃতজ্ঞতা প্রকাশ করেছেন।"
"সংগীতাঙ্গনে পরিচিত দুটি নাম ফাহমিদা নবী ও সামিনা চৌধুরী। এই দুই বোন একসঙ্গে কাজ করেছেন অনেক। উপহার দিয়েছেন অনেক জনপ্রিয় গান। এবার প্রথমবারের মতো ফাহমিদা নবীর সুরে ‘ও আমার জন্মভূমি’ শিরোনামে একটি দেশের গানে কণ্ঠ দিলেন সামিনা চৌধুরী। ‘কোনো রঙিন কাগজে নয়/কোনো তুলির আঁচড়ে নয়/বুকের পাতায় রক্তের রঙে/এঁকেছি তোমার ছবি/ও আমার জন্মভূমি’- এমন কথার গানটি লিখেছেন রানা মাসুদ। সংগীতায়োজন করেছেন বর্ণ চক্রবর্তী। বৃহস্পতিবার ধানমন্ডির ২৭ নম্বরে বর্ণের স্টুডিওতে গানটির রেকর্ডিং হয়েছে। এ প্রসঙ্গে ফাহমিদা নবী বলেন, আমি ভালো কিছু করার চেষ্টা করেছি। সামিনার কথা মাথায় রেখেই গানটির সুর করা। গানটি গেয়ে সামিনাও খুব খুশি। সবচেয়ে বড় কথা, দুই বোনের প্রয়াসে ভালো একটি দেশের গান তৈরি হচ্ছে। আশা করছি, গানটি দর্শক-শ্রোতাদের মনে দেশপ্রেম জাগাতে সহায়ক ভূমিকা রাখবে। এ প্রসঙ্গে সামিনা চৌধুরী বলেন, এককথায় গানটি খুবই ভালো হয়েছে। এতে কণ্ঠ দিয়ে আমি অভিভূত ও তৃপ্ত। বোনের সুরে প্রথমবার একটি দেশের গান করলাম, এজন্য নিজের মধ্যে দারুণ একটা ভালো লাগা কাজ করছে। আমি সুরকার ফাহমিদার সফলতা কামনা করছি।"
"চ্যানেল আইর আয়োজনে গিটারের জাদুকর আইয়ুব বাচ্চু স্মরণে আয়োজিত ‘৫ম চ্যানেল আই ব্যান্ডফেস্ট ২০১৮’-তে এলআরবির হয়ে গিটার হাতে তুলে নিয়েছেন আইয়ুব বাচ্চুর ছেলে তাজওয়ার। গতকাল সকাল ১০টা ৩০ মিনিটে চ্যানেল আইয়ের পরিচালক ও বার্তা প্রধান শাইখ সিরাজ, ইমপ্রেস গ্রুপের পরিচালক জহির উদ্দিন মাহমুদ মামুন অংশগ্রহণকৃত ব্যান্ড দলের সদস্যদের নিয়ে উৎসবের শুরু করেন। ব্যান্ড ফেস্ট প্রসঙ্গে শাইখ সিরাজ বলেন, আজকের ব্যান্ড ফেস্টে সবাই আছেন, শুধু একজন নেই। ইংরেজি দুটি অক্ষরে তার পরিচয়। এবি। পেছনে তার সাদাকালো ছবি, সামনে গিটার। তিনি বলেছিলেন ব্যান্ড এর জন্য একটি দিন দরকার। আজকে ব্যান্ডের সবাই উপস্থিত। কেউ তাকে ভোলেনি। আজ তার ছেলেও পারফর্ম করবে।’  আইয়ুব বাচ্চুকে নিয়ে আরও স্মৃতিচারণ করেন সংস্কৃতি ব্যক্তিত্ব মামুনুর রশীদ, তপন চৌধুরী, পার্থ বড়ুয়া, ফেরদৌস ওয়াহিদ, ফকির আলমগীর, রুমী প্রমুখ।"
"শহরের সবচেয়ে সহজ-সরল, হাবাগোবা ও আনস্মার্ট মেয়ে সামিয়া। মোটা ফ্রেমের চশমা আর বেশ-ভূষায় সে সবার থেকে আলাদা। অফিসে কাজে সে দুর্দান্ত হলেও বাহ্যিক সৌন্দর্য ও হাবাগোবা স্বভাব নিয়ে সহকর্মীরা তাকে নিয়ে সবসময় হাসাহাসি করে। তবে সামিয়ার মেন্টর আজিফা ম্যাম তাকে তার স্বপ্নের সারথি হিসেবে কাছে টেনে নেন। তাকে পরিবর্তন করার চ্যালেঞ্জ নেন তিনি। কিছুদিন বাদেই সামিয়ার দেখা মেলে শহরের সবচেয়ে সুন্দরী, স্মার্ট মেয়ে রূপে। এক রূপকথার রহস্য ঘেরা জার্নি নিয়ে সে সামনে এগিয়ে যায়। এমনই গল্প নিয়ে নির্মিত ‘রূপকথা’। শাহরিয়ার শাকিল প্রযোজিত এই স্বল্পদৈর্ঘ্য চলচ্চিত্রে সামিয়া রূপে নুসরাত ইমরোজ তিশা, আলিফ হিসেবে ইয়াশ রোহান এবং মেন্টর আজিফার চরিত্রে শম্পা রেজা অভিনয় করেছেন। লিখেছেন সৈয়দ জিয়াউদ্দিন প্রিন্স।  গোলাম মুক্তাদির শান পরিচালিত ও আলফা আই মিডিয়া প্রোডাকশনের ব্যানারে নির্মিত এটি ৬ ডিসেম্বর অনলাইন প্লাটফর্ম বায়োস্কোপ অরিজিনালসে দেখা যাবে।"
"সেভেন সিস্টার্স নামে পরিচিত সীমান্তবর্তী সাত ভারতীয় রাজ্যে বাংলাদেশের পণ্য রপ্তানির অমিত সম্ভাবনা রয়েছে। এ সম্ভাবনা কাজে লাগাতে পারলে বাংলাদেশের রপ্তানি আয় যেমন বাড়বে তেমন ভারতের সঙ্গে বাংলাদেশের বাণিজ্য ঘাটতি কমিয়ে আনতেও অবদান রাখবে। সেভেন সিস্টার্সের অধিবাসীরাও সাশ্রয়ী দামে পণ্য কিনে লাভবান হবে। ভারতের সঙ্গে সেভেন সিস্টার্স বলে পরিচিত রাজ্যগুলোর সড়কপথে যোগাযোগ ব্যয়বহুল। ভারতের অন্যান্য রাজ্য থেকে পণ্য আনতে যে খরচ পড়ে বাংলাদেশ থেকে পণ্য কিনলে পরিবহন খরচ অনেক কমে যায়। একইভাবে সেভেন সিস্টার্স বলে পরিচিত রাজ্যগুলো থেকে বাংলাদেশেকৃষিজাত ও খনিজ পণ্য রপ্তানি বাড়ানোর সুযোগ রয়েছে। সেভেন সিস্টার্স রাজ্যগুলোয় বাংলাদেশি পণ্য রপ্তানি হয় সিলেটের তামাবিল স্থলবন্দর দিয়ে। বর্তমানে বছরে এই রাজ্যগুলোয় শত কোটি টাকার বেশি পণ্য রপ্তানি করেন বাংলাদেশের ব্যবসায়ীরা। এসব পণ্যের মধ্যে রয়েছে পোশাক, টিস্যু পেপার, প্ল­াস্টিক পণ্য, মেলামাইন ও সিরামিক সামগ্রী, মাছ, ওষুধ সামগ্রী, মিনারেল ওয়াটার, ইট, রড, সিমেন্ট, পাথর, পিভিসি পাইপ, টয়লেট ফিটিংস, ব্যাটারি, বাইসাইকেল, ইলেকট্রিক্যাল ও ইলেকট্রনিক্স পণ্য, প্যাকেটজাত ফলের রস প্রভৃতি। ভারতের এ সাতটি রাজ্যের জনসংখ্যা প্রায় ৪ কোটি। রাজ্যগুলোয় ২০ বিলিয়ন ডলারেরও বেশি মূল্যের বাজার রয়েছে। এসব রাজ্যে বাংলাদেশের পণ্য রপ্তানির অমিত সম্ভাবনাকে আরও এগিয়ে নিতে হলে সিলেটে পণ্য উৎপাদনে স্পেশাল জোন প্রতিষ্ঠার উদ্যোগ নেওয়া দরকার। সেভেন সিস্টার্স রাজ্যগুলোয় বর্তমানে বাংলাদেশ থেকে যেসব পণ্য রপ্তানি হচ্ছে, সেগুলো মূলত ঢাকা ও চট্টগ্রামের বিভিন্ন শিল্পকারখানায় উৎপাদিত। দূরবর্তী এলাকা থেকে পণ্য সিলেটের স্থলবন্দরে নিতে দীর্ঘ সময় ব্যয় হয়। পণ্য রপ্তানিতে অনেক সময়ই গুণগতমান রক্ষা করা সম্ভব হয় না। তামাবিল শুল্ক স্টেশনের কাছাকাছি কোথাও একটি স্পেশাল ইকোনমিক জোন প্রতিষ্ঠা করা হলে সেখান থেকে পণ্য রপ্তানিতে যেমন কম খরচ পড়বে, তেমন গুণমানও রক্ষিত হবে। সিলেটে স্পেশাল ইকোনমিক জোন প্রতিষ্ঠা করা হলে ব্রিটেনসহ ইউরোপপ্রবাসী সিলেট এলাকার ব্যবসায়ীরা সেখানে শিল্প স্থাপনে উৎসাহী হবেন।"
"রসুল সাল্লাল্লাহু আলাইহি ওয়াসাল্লামের আচার-ব্যবহার ছিল অপূর্ব। সাহাবিদের প্রতি তাঁর ভালোবাসা ছিল অনেক গভীর। আন্তরিকতায় পূর্ণ। সাহাবি বলা হয় এমন সৌভাগ্যবান ব্যক্তিকে যিনি রসুল সাল্লাল্লাহু আলাইহি ওয়াসাল্লামকে ইমানের সঙ্গে স্বচক্ষে দেখেছেন বা রসুল সাল্লাল্লাহু আলাইহি ওয়াসাল্লাম তাকে দেখেছেন। কারণ কোনো সাহাবি এমনও ছিলেন যিনি অন্ধ। রসুলকে দেখেননি। তবে রসুল সাল্লাল্লাহু আলাইহি ওয়াসাল্লাম তাকে দেখেছেন। সাহাবি শব্দের বহুবচন সাহাবা। প্রত্যেক সাহাবি মনে করতেন রসুল তাকে সবচেয়ে বেশি ভালোবাসেন। সর্বাধিক মহব্বত করেন। ভাবতেন তিনি প্রিয় নবীর সবচেয়ে বেশি প্রিয়। নবী সাল্লাল্লাহু আলাইহি ওয়াসাল্লাম সাহাবিদের যেমন আদেশ-উপদেশ দিতেন, তেমন আনন্দ-বিনোদনমূলক আচার-ব্যবহারও করতেন। কৌতুক করতেন। হজরত আনাস (রা.) থেকে বর্ণিত। একবার রসুল সাল্লাল্লাহু আলাইহি ওয়াসাল্লাম তাকে লক্ষ্য করে বললেন, ‘হে দুই কানবিশিষ্ট ব্যক্তি।’ আবু দাউদ, তিরমিজি। এখানে লক্ষণীয়, সব মানুষের কান দুটি। তবু ভালোবাসার আধার প্রিয় নবী স্নেহের আনাসকে ‘দুই কানবিশিষ্ট’ বলে বিনোদন করলেন। তার হৃদয়ে আনন্দ দিলেন। হজরত আনাস (রা) আরও বলেন, ‘নবী করিম আমাদের সঙ্গে খুবই আন্তরিকতাপূর্ণ ব্যবহার করতেন। এমনকি তিনি একবার আমার ছোট ভাইকে বললেন, হে আবু উমাইর! তোমার ছোট বুলবুলিটি কোথায় গেল? তার একটি ছোট বুলবুলি পাখি ছিল, যা নিয়ে সে খেলা করত। পাখিটি মারা গিয়েছিল।’ বুখারি, মুসলিম। উভয় জগতের সরদার রসুল সাল্লাল্লাহু আলাইহি ওয়াসাল্লাম কর্তৃক সামান্য বুলবুলি পাখির খবর নেওয়া শুধুই আনন্দ দেওয়ার জন্য। হজরত আবু হোরায়রা (রা.) থেকে বর্ণিত। তিনি বলেন, একবার সাহাবিরা বললেন, ইয়া রসুলুল্লাহ! আপনি আমাদের সঙ্গে কৌতুকপূর্ণ কথাবার্তা বলেন কি? তিনি বললেন, ‘হ্যাঁ। তবে আমি যা বলি সত্যই বলে থাকি।’ তিরমিজি। হজরত আনাস (রা.) থেকে বর্ণিত। একবার এক ব্যক্তি রসুল সাল্লাল্লাহু আলাইহি ওয়াসাল্লামের কাছে যানবাহন হিসেবে একটি সওয়ারি চাইলে তিনি (কৌতুকচ্ছলে) বললেন, আচ্ছা আমি তোমাকে একটা উটের বাচ্চা প্রদান করব। এতে সে বলল, উটের বাচ্চা দিয়ে আমি কী করব? (অর্থাৎ আমি চেয়েছি প্রাপ্তবয়স্ক উট, আর আপনি বলছেন উটের বাচ্চা দেবেন!) জবাবে রসুল সাল্লাল্লাহু আলাইহি ওয়াসাল্লাম বললেন, প্রত্যেক প্রাপ্তবয়স্ক উট তো তার মায়ের বাচ্চা। তিরমিজি, আবু দাউদ। হজরত আনাস আরও বলেন, একবার নবী করিম সাল্লাল্লাহু আলাইহি ওয়াসাল্লাম এক বৃদ্ধা মহিলাকে বললেন, কোনো বৃদ্ধা মহিলা বেহেশতে যেতে পারবে না। তখন সেই বৃদ্ধা জিজ্ঞাসা করলেন কেন, তা কী কারণে? উক্ত বৃদ্ধা কোরআন পাঠ করেছিলেন। নবী করিম সাল্লাল্লাহু আলাইহি ওয়াসাল্লাম বললেন, তুমি কি কোরআনে এ আয়াতটি পাঠ করনি? যার অর্থ ‘আমি তাদের (অর্থাৎ স্ত্রী লোকদের) বেহেশতে দ্বিতীয়বার সৃষ্টি করব এবং তাদের (তখন) কুমারী বানাব।’ রাজিন। হজরত আনাস (রা.) থেকে বর্ণিত। একবার নবী করিম সাল্লাল্লাহু আলাইহি ওয়াসাল্লাম বাজারে আগমন করলেন। রসুলকে মহব্বতকারী জাহের নামে এক গ্রাম্য সাহাবি তথায় তার পণ্য বিক্রি করছিলেন। তখন নবী সাল্লাল্লাহু আলাইহি ওয়াসাল্লাম অগ্রসর হয়ে জাহেরকে তার পেছন দিক থেকে জড়িয়ে ধরলেন। তিনি রসুলকে দেখতে পেলন না; সুতরাং তিনি বলে উঠলেন, কে আপনি? আমাকে ছেড়ে দিন। অতঃপর তিনি চোখের পাশ দিয়ে দেখলেন যে, তিনি রসুল। তখন তিনি (আনন্দে) তার পিঠ রসুলের বুকের সঙ্গে মিলিয়ে রাখলেন (এবং আরও বেশিক্ষণ এভাবে থাকার চেষ্টা করলেন)। এদিকে নবী করিম সাল্লাল্লাহু আলাইহি ওয়াসাল্লাম বলতে লাগলেন, এই গোলামটিকে কে খরিদ করবে? তখন জাহের বললেন, ইয়া রসুলুল্লাহ! আল্লাহর কসম, আপনি আমাকে সামান্য মূল্যের বস্তু হিসেবে পেয়েছেন কি? তখন রসুল সাল্লাল্লাহু আলাইহি ওয়াসাল্লাম বললেন, আমার কাছে সামান্য মূল্যের বস্তু হলেও আল্লাহর কাছে তা নয়। শরহে সুন্নাহ।লেখক : খতিব, সমিতি বাজার মসজিদ, নাখালপাড়া, ঢাকা।"
"দর্শকের মাঝে আবার মুগ্ধতা ছড়াল সিয়াম-পূজা জুটি। গতকাল দেশের ৪৭টি সিনেমা হলে মুক্তি পেয়েছে জাজ মাল্টিমিডিয়ার ছবি ‘দহন’। এই ছবির মাধ্যমে দ্বিতীয়বার জুটি হয়ে বড় পর্দায় এলেন সিয়াম-পূজা। আর ছবিটি দেখতে গতকাল সিনেমা হলগুলোতে ছিল উপচে পড়া ভিড়। বুকিং এজেন্ট সূত্রে জানা গেছে, গতকাল ছবিটির ওপেনিং কালেকশন ছিল শতকরা প্রায় ৯২ ভাগ। ছবি দেখতে আসা দর্শক ছিল সব শ্রেণির। বিশেষ করে তরুণ প্রজন্মের ভিড় ছিল চোখে পড়ার মতো। তাদের কথায়, এর আগে জাজের ছবি ‘পোড়ামন-টু’ তে এই জুটির অভিনয় দেখে মুগ্ধ  হয়েছিলাম। আবার তাদের নতুন করে দেখতে ‘দহন’ ছবিটি দেখতে এলাম। ছবিটি দেখে প্রত্যাশার চেয়ে প্রাপ্তি বেশি মনে হয়েছে। কারণ প্রথম ছবি থেকে এই ছবিতে দুজনকেই আরও পরিপক্ব মনে হয়েছে। ছবির গল্প অনুযায়ী চরিত্র চিত্রণে দুজনই উতরে গেছেন। ছবিটির গল্প, নির্মাণ, গান, লোকেশন মিলিয়ে সবকিছু যেমন মনকাড়া ও সময় উপযোগী হয়েছে তেমনি সিয়াম-পূজার অভিনয় ছিল অনবদ্য। এমন ছবি এ দেশে নিয়মিত নির্মাণ দেশীয় চলচ্চিত্রের সুদিন শিগগিরই ফিরে আসবে। এ ধরনের ভালো ছবি উপহার দেওয়ার জন্য জাজ মাল্টিমিডিয়ার প্রতি কৃতজ্ঞতা প্রকাশ করছি। ছবিটি পরিচালনা করেছেন রায়হান রাফি।"
বিএসবি-ক্যামব্রিয়ান এডুকেশন গ্রুপের চেয়ারম্যান লায়ন এম কে বাশার পিএমজেএফের মা সালেহা খাতুন (৭৫) ইন্তেকাল করেছেন। ইন্না লিল্লাহি ওয়া ইন্না ইলাইহি রাজিউন। তিন দফা জানাজা শেষে ব্রাহ্মণবাড়িয়ার আখাউড়া উপজেলার গঙ্গাসাগরের দরুইন গ্রামের পারিবারিক গোরস্থানে তার লাশ দাফন করা হয়। বিজ্ঞপ্তি।
"‘মানুষ যারা অসহায় দুঃখী, তাদের নিয়ে স্বপ্ন দেখি,’ এই স্লোগান ধারণ করে শুক্রবার ‘তাহমিনা বেগম ফাউন্ডেশন’ এর শুভ সূচনা হয়েছে। ঢাকা বিশ্ববিদ্যালয়ের উচ্চতর গবেষণা কেন্দ্র মিলনায়তনে এ ফাউন্ডেশনের উদ্বোধন হয়।দুস্থ ও সুবিধাবঞ্চিত অসহায় মানুষের পাশে দাঁড়ানোর স্বপ্ন নিয়ে দেশের স্বনামধন্য শিশুরোগ বিশেষজ্ঞ প্রফেসর ডা. তাহমিনা বেগম এই সংগঠন প্রতিষ্ঠা করেন। ইতিমধ্যেই তিনি তার প্রয়াত পিতার স্মৃতি সংরক্ষণে গ্রামের বাড়ি কিশোরগঞ্জ জেলার বাতিপুরে হাজী আবদুল বারী বিদ্যালয় প্রতিষ্ঠা করেছেন। এই সংগঠনের ভবিষ্যৎ পরিকল্পনায় রয়েছে তার প্রয়াত মাতার নামে একটি কারিগরি শিক্ষাপ্রতিষ্ঠান ও একটি বৃদ্ধাশ্রম প্রতিষ্ঠা করা। এ সংগঠনের সভাপতি প্রফেসর তাহমিনা বেগম এবং মহাসচিব ব্রিগেডিয়ার জেনারেল  এ কে এম মোস্তফা কামাল পাশা। গতকাল উদ্বোধনী অনুষ্ঠানে বক্তব্য রাখেন প্রফেসর ডা. নাজমুন্নাহার, প্রফেসর ডা. তাহমিনা বেগম, ব্রিগেডিয়ার জেনারেল এ কে এম মোস্তফা কামাল পাশা, বিদ্যুৎ বিভাগের অতিরিক্ত সচিব গোলাম শফিউদ্দিন প্রমুখ।"
"সৌদি যুবরাজ মোহাম্মদ বিন সালমানের জন্য জি-টুয়েন্টি সম্মেলন সবসময়ই একটি পরীক্ষা। সৌদি সাংবাদিক জামাল খাশোগি হত্যার পর আর্জেন্টিনায় এবারের এই সম্মেলনেই প্রথম কোনো আন্তর্জাতিক মঞ্চে হাজির হলেন মোহাম্মদ বিন সালমান। খাশোগি হত্যার আদেশ সৌদি সরকারের সর্বোচ্চ মহল থেকে দেওয়া হয়েছিল বলে ব্যাপক সন্দেহ ও অভিযোগ রয়েছে। ফলে আন্তর্জাতিক মহল সৌদি আরবের সঙ্গে শীতল আচরণ করতে যাচ্ছে কিনা, তা দেখার জন্য বুয়েন্স আয়ার্ন্স এই সম্মেলন ছিল একটা দারুণ সুযোগ। এর প্রথম ইঙ্গিত পাওয়া যায় প্রথামাফিক শীর্ষ নেতাদের যেসব ছবি তোলা হয় তার মধ্যেই। সৌজন্য বিনিময়, হাত মেলানো, নেতাদের শরীরী ভাষা যা বলে দিয়েছে, তা হয়ত একাধিক সংবাদ বিজ্ঞপ্তির মাধ্যমে প্রকাশ সম্ভব হতো না। শীর্ষ নেতাদের গ্রুপ ছবি তোলার সময় সৌদি আরবের ডি ফ্যাক্টো শাসক মোহাম্মদ বিন সালমান, যাকে এমবিএস নামে ডাকা হয়, নিজে থেকেই একেবারে সারির শেষ প্রান্তে গিয়ে দাঁড়িয়েছিলেন। জি-টুয়েন্টি সম্মেলনে আসা নেতাদের মধ্যে তিনি ছিলেন একমাত্র আরব নেতা, আর স্যুট টাই পরিহিত একদল প্রভাবশালী মানুষের ভিড়ে নিজের পোশাকের কারণে তিনি দূরেই ছিলেন। এএফপিএদিকে ব্রিটিশ প্রধানমন্ত্রী তেরেজো মে সাংবাদিক জামাল খাশোগজি হত্যাকারীদের খুঁজে বের করার তাগিদ দিয়েছেন কখনো কখনো তাকে কিছুটা অনিশ্চিত, এমনকি নার্ভাসও মনে হয়েছে। সম্মেলনে বিশ্ব নেতাদের কেউ কেউ তার সঙ্গে সৌজন্যসূচক দুয়েকটি কথা বলেছেন, আবার অনেকেই হাত মেলাতেও ভুলে গেছেন! এর ব্যতিক্রম ছিলেন রুশ প্রেসিডেন্ট ভ্লাদিমির পুতিন। অনেকটা আয়োজন করেই ‘হাই-ফাইভ’ দিয়েছেন তিনি এমবিএসকে, যা কেবল ক্যামেরায় পোজ দেওয়ার জন্য ছিল না। বসেছিলেনও দুজন পাশাপাশি। তবে এর অনেকটাই নিজ স্বার্থে বলে মনে করেন বিশ্লেষকরা। কারণ সৌদি আরবের সঙ্গে কৌশলগত কারণেই রাশিয়ার ঘনিষ্ঠতা রাখা দরকার।সম্মেলনের ফাঁকে ফরাসি প্রেসিডেন্ট ইমানুয়েল ম্যাঁক্রোও এমবিএসের সঙ্গে বৈঠক করেন। তিনি সে সময় জামাল খাশোগির হত্যাকারীদের খুঁজে বের করার জন্য একটি আন্তর্জাতিক তদন্তের আহ্বান জানান। যদিও ভিডিও ফুটেজ দেখে মনে হয়েছে, ম্যাঁক্রোর কথা শুনছিলেন না এমবিএস।তবে, এই সম্মেলনের মাধ্যমে যে সত্যটা বেরিয়ে এসেছে তা হলো জামাল খাশোগি হত্যার সঙ্গে যুবরাজের সংশ্লিষ্টতা থাকার যে অভিযোগ- তাতে বিশ্বনেতাদের অনেকে ক্রুব্ধ হলেও সেই ক্ষোভ কেউ প্রকাশ করেননি। বিবিসি"
জাতীয় পার্টির কেন্দ্রীয় কমিটির সদস্য ও খুলনা জেলার সহ-সভাপতি মোস্তফা কামাল জাহাঙ্গীর এবং খুলনা জেলা কমিটির যুগ্ম-সাধারণ সম্পাদক শামসুল হুদা খোকনকে দলীয় সব পদ ও পদবি থেকে অব্যাহতি প্রদান করা হয়েছে। পার্টির শৃঙ্খলা ভঙ্গের দায়ে গঠনতন্ত্রের প্রদত্ত ক্ষমতাবলে এ সিদ্ধান্ত গ্রহণ করা হয়েছে। গতকাল এক বিজ্ঞপ্তিতে এ সিদ্ধান্তের কথা জানানো হয়।
"কলকাতা টিভির আয়োজনে ও বাংলাদেশ ব্যুরোর তত্ত্বাবধানে গত ২৯ নভেম্বর দুই বাংলার কীর্তিমান শিল্পীদের উপস্থিতিতে দেব সেলফি কন্টেস্ট-২০১৮ এর আয়োজিত পুরস্কার বিতরণী ও মনোজ্ঞ সাংস্কৃতিক অনুষ্ঠান অতিথিদের নিরাপত্তাজনিত কারণে সাময়িকভাবে স্থগিত করা হয়। এ ব্যাপারে কলকাতা টিভি কর্তৃপক্ষ আন্তরিকভাবে দুঃখ প্রকাশ করেছে এবং জানুয়ারি মাসে অনুষ্ঠানটি হবে, তখন দেব আসবেন। তারা সবার আন্তরিক সহযোগিতা কামনা করেছেন।"
"মশার আগ্রাসন রাজধানীর পৌনে ২ কোটি মানুষকে অতিষ্ঠ করে তুলছে। মশা নিধন কার্যক্রমে ফাঁকফোকর থাকায় বাড়ছে ডেঙ্গু আক্রান্ত রোগীর সংখ্যা। মশা নিধনের ওষুধ মাঝেমধ্যে ছিটানো হলেও এ ক্ষুদ্র কীটের দৌরাত্ম্য থামানো যাচ্ছে না বর্জ্য ব্যবস্থাপনার ত্রুটির কারণে। রাজধানীর বিশেষত শহরতলির ডোবা-নালাগুলো মশক উৎপাদনের উর্বর ক্ষেত্র। এগুলো পরিষ্কার-পরিচ্ছন্ন রাখার কোনো উদ্যোগ না থাকায় মশার উৎপাদন বন্ধ করা সম্ভব হচ্ছে না। ঢাকার প্রথম নির্বাচিত মেয়র মোহাম্মদ হানিফের চমক লাগানো জয়ের পেছনে মশা সমস্যা সমাধানে পূর্ববর্তী মনোনীত মেয়রের ব্যর্থতা অন্যতম কারণ হিসেবে কাজ করেছে। নির্বাচিত হওয়ার পর তিনি মশার উৎপাত থেকে রাজধানীবাসীকে রেহাই দিতে নানামুখী উদ্যোগ নেন। তার একটি ছিল বেশ চমকপ্রদ। মশার মূককীট নিধনে রাজধানীর বিভিন্ন ডোবা ও ড্রেনে বিদেশ থেকে আমদানি করা গাপ্পি মাছ ছেড়ে দিয়ে তিনি চমক সৃষ্টি করেন। আন্তরিকতা সত্ত্বেও মশার উৎপাত রোধে তিনি যে শতভাগ সফল হননি তা পরে অকপটে স্বীকারও করেন। নগরবাসীর নাগরিক সেবা নিশ্চিত করতে রাজধানীকে দুই সিটি করপোরেশনে বিভক্ত করার পরও মশার উৎপাত বন্ধে দুই তরফের সাফল্যই প্রশ্নবিদ্ধ। মশা নিধনে দুই সিটি করপোরেশন তাদের বাজেট বাড়ালেও ফল হতাশাজনক। অভিযোগ রয়েছে, মশা নিধনের বরাদ্দকৃত অর্থের এক বড় অংশই চলে যায় লুটেরাদের পকেটে। মশা নিধনে যে ‘ওষুধ’ ছিটানো হয় তার মান নিয়েও রয়েছে প্রশ্ন। ফলে প্রতি বছর মশা নিধনের বাজেট বাড়লেও নগরবাসীর স্বস্তিদানে তা দৃষ্টিগ্রাহ্য কোনো ভূমিকা রাখতে পারছে না। মশা নিধনে নীতিনির্ধারক পর্যায়ের যারা তাদের আন্তরিকতা নিয়ে প্রশ্ন না থাকলেও প্রশ্ন রয়েছে বাস্তবায়ন পর্যায়ে। নগরবাসীর স্বস্তিদানে কাক্সিক্ষত ফল পেতে হলে মশা নিধন কার্যক্রমের সর্বস্তরে শতভাগ স্বচ্ছতা নিশ্চিত করতে হবে। লুটেরাদের যে কায়েমি স্বার্থবাদ উত্তরাধিকারসূত্রে দুই সিটির ঘাড়ে চেপে বসেছে তা নিয়ন্ত্রণে উদ্যোগী হতে হবে। মশার কবল থেকে রেহাই পেতে বাড়াতে হবে নাগরিক সচেতনতাও।"
"নির্ধারিত সময়ের প্রায় আট ঘণ্টা পর দেশে এসেছে বিমান বাংলাদেশ এয়ারলাইনসের নতুন উড়োজাহাজ ‘হংসবলাকা’। গতকাল রাত পৌনে ১২টার দিকে দ্বিতীয় ড্রিমলাইনার বোয়িং ৭৮৭-৮ মডেলের সর্বাধুনিক প্রযুক্তির এই উড়োজাহাজটি ৩২ জনের লট বহর নিয়ে ঢাকার শাহজালাল আন্তর্জাতিক বিমানবন্দরে এসে পৌঁছে। উড়োজাহাজটির ঢাকায় পৌঁছার নির্ধারিত সময় ছিল বিকাল সাড়ে ৪টা। কারিগরি ত্রুটির কারণে উড়োজাহাজটি যুক্তরাষ্ট্র থেকে ছাড়তে দেরি হয় বলে সংশ্লিষ্ট একটি সূত্র জানিয়েছে। বিমান বাংলাদেশ এয়ারলাইনসের ব্যবস্থাপক (জনসংযোগ) তাছমিন বাংলাদেশ প্রতিদিনকে গতকাল সন্ধ্যায় বলেন, যুক্তরাষ্ট্রের সিয়াটল থেকে হংসবলাকা ছাড়তে দেরি হয়েছে। এ কারণে বিমানটি বিকালের পরিবর্তে রাতে ঢাকায় আসবে।এর আগে গত বুধবার যুক্তরাষ্ট্র থেকে বিমানের মহাব্যবস্থাপক (জনসংযোগ) শাকিল মেরাজ জানান, যুক্তরাষ্ট্রে স্থানীয় সময় ৩০ নভেম্বর সকালে ফিতা কেটে ড্রিমলাইনার হংসবলাকার যাত্রা শুরু হবে। আমেরিকার এভারেট থেকে বিজি-২১১২ ফ্লাইটটি ঢাকার উদ্দেশে যাত্রা শুরু করবে বেলা ১১টায়। বাংলাদেশ সময় ১ ডিসেম্বর বিকাল সাড়ে ৪টায় ঢাকায় আন্তর্জাতিক বিমানবন্দরে অবতরণ করবে এটি।"
"রোহিঙ্গা সংকট মোকাবিলায় পাওয়া তহবিল ও আন্তর্জাতিক সাহায্য সংস্থার ত্রাণ কার্যক্রম পরিচালন ব্যয়ের স্বচ্ছতা নিয়ে উদ্বেগ প্রকাশ করেছে সুশীলসমাজ। একইসঙ্গে প্রাপ্ত তহবিলের কত অংশ রোহিঙ্গাদের জন্য আর কত অংশ সংস্থাগুলোর প্রধান কার্যালয় বা মাঠ পর্যায়ে তাদের পরিচালনায় খরচ হয়েছে এ বিষয়েও তথ্য প্রকাশ করার দাবি জানানো হয়েছে। গতকাল রাজধানীর সিরডাপ মিলনায়তনে ‘ইন্টিগ্রেশন অব গ্র্যান্ড বারগেন কমিটমেন্টস অ্যান্ড লোকালাইজেশন : এইড ট্রান্সপারেন্সি অ্যান্ড সলিডারিটি অ্যাপ্রোচ’ শীর্ষক আলোচনা সভায় এসব দাবি তুলে ধরা হয়। অক্সফাম ইন্টারন্যাশনালের সহযোগিতায় ‘কোস্ট ট্রাস্ট’ আয়োজিত এ সভায় সভাপতিত্ব করেন সাবেক মুখ্যসচিব পল্লী কর্মসহায়ক ফাউন্ডেশনের ব্যবস্থাপনা পরিচালক আবদুল করিম। মূল প্রবন্ধ উপস্থাপন করেন কোস্ট ট্রাস্টের মো. মজিবুল হক মনির। আলোচনায় অংশ নেন এনজিও ব্যুরোর মহাপরিচালক কে এম আবদুুস সালাম, পররাষ্ট্র মন্ত্রণালয়ের জাতিসংঘ উইংয়ের মহাপরিচালক নাহিদা সোবহান, জাতিসংঘের আবাসিক সমন্বয়কারী মিয়া সাপো, আন্তর্জাতিক অভিবাসন সংস্থার (আইওএম) বাংলাদেশ প্রধান জর্জ জিওগারি, ইউএনএইচসিআরের বাংলাদেশ প্রতিনিধি পাপা কাইসমা সিলা, অক্সফামের প্রতিনিধি গ্লোবাল লোকালাইজেশন ওয়ার্কিং গ্রুপের সদস্য অনিতা কাট্টাখুজি, কক্সবাজার সিএসও অ্যান্ড এনজিও ফোরাম কো-চেয়ার আবু মুর্শেদ চৌধুরী, এডাবের পরিচালক জসিম উদ্দীন, ডিজাস্টার ফোরামের গওহর নঈম ওয়ারা ও কনসার্ন ওয়ার্ল্ডওয়াইডের কান্ট্রি ডিরেক্টর এ কে এম মুসা। সঞ্চালনা করেন কোস্ট ট্রাস্টের রেজাউল করিম চৌধুরী। মূল প্রবন্ধে বলা হয়, রোহিঙ্গা সংকট মোকাবিলায় জাতিসংঘের অঙ্গসংস্থাগুলো এ পর্যন্ত ৬৮২ মিলিয়ন ডলার তহবিল পেয়েছে। তাতে রোহিঙ্গাদের মাথাপিছু প্রায় ৫৭ হাজার টাকা বরাদ্দ এসেছে। সেই তহবিলের কত অংশ রোহিঙ্গাদের জন্য ব্যয় হয়েছে আর কত অংশ আন্তর্জাতিক সংস্থাগুলোর প্রধান কার্যালয় বা মাঠ পর্যায়ে তাদের পরিচালনায় খরচ হয়েছে সেই তথ্য প্রকাশ করা উচিত। কারণ এ বিষয়ে প্রশ্ন ওঠায় এর মধ্যে আন্তর্জাতিক এনজিও এবং জাতিসংঘ অঙ্গসংস্থাগুলো তাদের পরিচালন ব্যয় কমিয়ে আনার প্রতিশ্রুতি দিয়েছে। সভায় নঈম গওহর ওয়ারা বলেন, ‘অস্বস্তিকর হলেও আমাদের প্রশ্নটা তুলতে হবে যে, দাতা সংস্থাগুলো রোহিঙ্গাদের নামে কত টাকা সংগ্রহ করেছে।’"
বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালের ডি-ব্লকের পেছন থেকে সায়মন মাহবুব (৪০) নামে এক ব্যক্তির লাশ উদ্ধার করেছে পুলিশ। গতকাল দুপুর আড়াইটার দিকে তার লাশ উদ্ধার করা হয়। পরে ময়নাতদন্তের জন্য লাশ ঢাকা মেডিকেল কলেজ (ঢামেক) মর্গে পাঠানো হয়। পুলিশ ধারণা করছে—  লাফিয়ে আত্মহত্যা করেছেন তিনি। খতিয়ে দেখা হচ্ছে।
"মুক্তিযুদ্ধের সময় আমি বিশ্ববিদ্যালয়ের ছাত্র। মার্চের শেষ দিকে গ্রামের বাড়ি মৌলভীবাজার চলে আসি। এপ্রিলের শুরুতেই গিয়ে যুদ্ধে যোগ দিই। আমার সঙ্গে দুই ভাই এবং ভগ্নিপতিও যোগ দেয় যুদ্ধে। এপ্রিলের প্রথম সপ্তাহে ৩০-৩২ জনের একটি টিম ভারতের কৈলাশর চলে যাই। যাওয়ার পরে বিচ্ছিন্ন হয়ে পড়ি সবাই। আমরা কয়েকজন কৈলাশরের একটি মসজিদে উঠি। আমরা তিন ভাই আর ভগ্নিপতি একসঙ্গেই ছিলাম। আসার সময় তেমন টাকা-পয়সা সঙ্গে আনতে পারিনি। মায়ের কিছু গহনাই ছিল সম্বল। ট্রেনিং করে ফিরে মৌলভীবাজারকে শত্রুমুক্ত করতে ঝাঁপিয়ে পড়ি যুদ্ধে। হঠাৎ করে আর্থিক সংকটে পড়ে যাই বিভিন্ন ক্যাম্পের খরচ মেটাতে। এমন পরিস্থিতিতে সিলেটে সেক্টর কমান্ডারের কাছে টাকা আনতে যাওয়ার সিদ্ধান্ত নিই। তখন প্রতি মাসে ক্যাম্পে ২০ টাকা খাওয়া খরচ ছিল। সুলেমান নামের একজন মুক্তিযোদ্ধা ছিল মৌলভীবাজার সরকারি স্কুল ক্যাম্পের চিফ। আমি সুলেমানকে আমার সঙ্গে যাওয়ার জন্য অনুরোধ করি। কিন্তু সুলেমান বলল, ভাই অনেক দিন হয় বোনকে দেখি না। আমি আজ একটু বাড়িতে গিয়ে বোনটার মুখ দেখে আসি। ও ওর ছোট বোনটাকে খুব ভালোবাসত। আমি তখন মহসিন আলীকে (সাবেক সমাজকল্যাণমন্ত্রী) সঙ্গে করে সিলেট চলে গেলাম। এর মধ্যে ঘটে গেল মর্মান্তিক দুর্ঘটনা। ইউনুস নামের একজন সাহসী মুক্তিযোদ্ধা কুড়িয়ে পাওয়া একটি গ্রেনেড দেখাতে নিয়ে গেল সুলেমানের কাছে। সুলেমান এটা নেড়েচেড়ে দেখছিল। তার পাশেই জমানো ছিল বিপুল পরিমাণ মাইন ও গোলাবারুদ। হঠাৎ সেখানে আমার ছোট ভাই সালাম চৌধুরী এলে ইউনুস তাকে নিয়ে রান্নাঘরের দিকে যান খাবারে ডিম বরাদ্দের বিষয়ে কথা বলতে। এরই মধ্যে সুলেমানের হাত থেকে গ্রেনেডটি পড়ে বিস্ফোরিত হয়। সঙ্গে সঙ্গে সব গোলাবারুদ আর মাইনেরও বিস্ফোরণ ঘটে। মুহূর্তেই পুরো ক্যাম্পে আগুন ছড়িয়ে পড়ে। মারা যান ২২ জন মুক্তিযোদ্ধা। ভাগ্যক্রমে বেঁচে যান ইউনুস আর সালাম। তখন আমরা পাকিস্তানি সেনাদের দখলের কারণে মৌলভীবাজার থেকে সরাসরি সিলেট যেতে পারতাম না। ভারত ঘুরে যেতে হতো। সিলেট থেকে টাকা নিয়ে ফেরার পথে দূর থেকে শুনতে পাই সবাই বলছে সব শেষ হয়ে গেছে। কাছে এসে দেখি সত্যিই সব শেষ হয়ে গেছে। একসঙ্গে আমি আমার ২২ জন সহযোদ্ধাকে হারিয়ে ফেলি। এখনো আমাকে সেই দুঃসহ স্মৃতি তাড়া করে। তরুণদের এই ইতিহাসগুলো জানতে হবে। দেশ স্বাধীন করতে টগবগে তরুণরা দিয়ে গেছে তাদের বুকের তাজা রক্ত। নতুন প্রজন্মের কাছে মুক্তিযুদ্ধের সঠিক ইতিহাস পৌঁছে দেওয়ার দায়িত্ব মুক্তিযোদ্ধাদের।"
"বিশ্ব সাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদ বলেছেন, ফ্লাইওভার শহরের জন্য একটি অভিশাপ। এ দেশে ফ্লাইওভার বানানো হচ্ছে কিছু লোকের লাভের জন্য। কারণ ফ্লাইওভার হলেই টাকা। গতকাল জাতীয় প্রেস ক্লাবে নিরাপদ সড়ক চাই (নিসচা) এর রজতজয়ন্তী উপলক্ষে ‘নিসচার ২৫ বছর : প্রেক্ষিত সড়ক দুর্ঘটনা’ শীর্ষক আলোচনা সভায় এসব বলেন তিনি। অনুষ্ঠানে ‘নিসচা রজতজয়ন্তী পুরস্কার’ পান প্রথম আলো সম্পাদক মতিউর রহমান ও বিআরটিএর সাবেক চেয়ারম্যান আইয়ুবুর রহমান খান। এ ছাড়াও সম্মাননা তুলে দেওয়া হয় স্বেচ্ছাসেবক আজহার মণ্ডল এবং মৌলভীবাজার ট্রাফিক ইন্সপেক্টর মো. সালাউদ্দিন কাজলকে। এতে সভাপতিত্ব করেন নিসচার চেয়ারম্যান চিত্রনায়ক ইলিয়াস কাঞ্চন।আলোচনা সভায় বক্তব্য দেন সড়ক বিশেষজ্ঞ অধ্যাপক ড. শামসুল হক, অ্যাক্সিডেন্ট রিসার্চ ইনস্টিটিউটের পরিচালক অধ্যাপক ড. মোহাম্মদ মিজানুর রহমান, সড়ক পরিবহন ও সেতু মন্ত্রণালয়ের অতিরিক্ত সচিব মোহাম্মদ বেলায়েত হোসেন, বিএফইউজের সহসভাপতি সৈয়দ ইশতিয়াক রেজা, মহাসচিব শাবান মাহমুদ ও হাইওয়ে পুলিশের ডিআইজি আতিকুল ইসলাম। অধ্যাপক আবদুল্লাহ আবু সায়ীদ বলেন, দেশে একের পর এক ফ্লাইওভার হচ্ছে। ফ্লাইওভার যত বড়, তার নিচে ততটুকু রাস্তা অব্যবহূত হয়ে আসছে। তাহলে উপরের রাস্তাটি দরকার কেন, আমরা যদি রিকশা এবং ফুটপাথের দোকানগুলোকে কন্ট্রোল করতে পারতাম, তাহলে এভাবে হাজার হাজার কোটি টাকা নষ্ট হতো না।তিনি বলেন, বাস ও ট্রাকের জন্য দেশে ট্রেন ডেভেলপ হয়নি। সারা পৃথিবীতে ট্রেন চলে। আমাদের সেই ট্রেনকে বন্ধ করে দিয়ে তারা বাস কিনতে লাগল, রিকশা কিনতে লাগল, ট্রাক কিনতে লাগল। এতদিন পরে আবার এসে ট্রেনের ওপর গুরুত্বারোপ করা হয়েছে। আমি বিশ্বাস করি ট্রেনের ওপর গুরুত্ব আরও বাড়লে দুর্ঘটনার হার অর্ধেক কমে যাবে। আমাদের এখানে যে সমস্যাগুলো আছে তার মধ্যে অন্যতম রাস্তা যথেষ্ট চওড়া না থাকা। দুই লেনের হাইওতে কোনো একটা গাড়ি যদি বিকল হয়ে যায় তাহলে তিন মাইল পর্যন্ত গাড়ির লাইন হয়ে যায়। সুতরাং হাইওয়ে চার লেন হতেই হবে।আলোচনা সভায় গত তিন বছরে সড়ক দুর্ঘটনার চিত্র তুলে ধরা হয়। ২০১৫-১৬ সালে সড়ক দুর্ঘটনার হার নিম্নগামী থাকলেও ২০১৭ সালে তা বেড়ে যায়। এ বছরের অক্টোবর পর্যন্ত দুর্ঘটনা ঘটেছে ৩ হাজার ১৩৩টি। বাংলাদেশে সড়ক দুর্ঘটনার সবচেয়ে বেশি শিকার হয় পথচারীরা। এসব তথ্য উপস্থাপন শেষে আলোচনা সভার মূল প্রবন্ধ উপস্থাপন করেন নিসচার মহাসচিব এহসানুল হক। আলোচনায় নিসচার চেয়ারম্যান ইলিয়াস কাঞ্চন বলেন, দেশ স্বাধীন হওয়ার পরেও আমরা আমাদের অভ্যাসে পরিবর্তন করতে পারিনি। আমাদের অন্য দিকগুলোর উন্নয়ন করতে পারলেও আমরা আমাদের মানসিক দিকটির উন্নয়ন করতে পারিনি। আমরা যদি আমাদের দায়িত্ব-কর্তব্যগুলো নিজের মনের মধ্যে নিয়ে করতে পারি তবে আমি মনে করি, সড়ক দুর্ঘটনা থামাতে পারব।"
"আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের বলেছেন, দলের সিদ্ধান্তের বাইরে গিয়ে যারা মনোনয়নপত্র জমা দিয়েছেন, তারা তা প্রত্যাহার না করলে দল থেকে তাদের বহিষ্কার করা হবে। এটাই আমাদের সিদ্ধান্ত।গতকাল দুপুরে ধানমন্ডির আওয়ামী লীগ সভানেত্রীর কার্যালয়ে তিনি এ কথা বলেন। এক প্রশ্নের জবাবে তিনি বলেন, যাদের মনোনয়ন নিশ্চিত তারা দল থেকে তেমনই ইঙ্গিত পেয়েছেন। আমরা দলীয়ভাবে কিছু কিছু ইঙ্গিত দিয়েছি।তারা এলাকায় পড়ে আছেন, কাজ করছেন। জাতীয় ঐক্যফ্রন্ট প্রসঙ্গে আওয়ামী লীগ সাধারণ সম্পাদক বলেন, ঐক্যফ্রন্ট নির্বাচনের আগে তাদের পরবর্তী প্রধানমন্ত্রী প্রদর্শন করতে ব্যর্থ হয়েছে। তাদের পরাজয়ের আগাম ইঙ্গিত এটাই— তাদের প্রধানমন্ত্রী পদের কেউ নেই। ‘ড. কামাল হোসেন ঐক্যফ্রন্টের শীর্ষ নেতা, কিন্তু মাথা নন’ উল্লেখ করে তিনি বলেন, বিএনপি ইঙ্গিত দিয়েছিল ড. কামাল হোসেন ঐক্যফ্রন্টের নেতা। কিন্তু কামাল হোসেন তো আর দৃশ্যপটে নেই, তিনি ইলেকশন করছেন না। অর্থাৎ তারা মাথা ছাড়া নির্বাচন করছে। একজনকে ঘিরেই যে কোনো দেশেই নির্বাচন আবর্তিত হয়, সেটা হলো— যিনি দলের পরবর্তী প্রধানমন্ত্রী হবেন। সুতরাং এখানেই তো তাদের ফলাফল হয়ে গেছে। তাদের কোনো নেতৃত্ব নেই।‘নির্বাচনের মধ্যেও বিএনপি আন্দোলন কর্মসূচি দিতে চাইছে’ এমন প্রশ্নে ওবায়দুল কাদের বলেন, আমরা বারবার একই কথা বলছি, যারা নির্বাচনের এক মাস আগে প্রধান নির্বাচন কমিশনারের পরিবর্তন চায়, তারা নির্বাচন থেকে সরে যেতে চায়। ইসিতে বিএনপির গণগ্রেফতারের অভিযোগ নিয়ে করা এক প্রশ্নের জবাবে তিনি বলেন, সারা বাংলাদেশে কোথাও কোনো খারাপ আভাস নেই। এ সময় আওয়ামী লীগের সাংগঠনিক সম্পাদক খালিদ মাহমুদ চৌধুরী উপস্থিত ছিলেন।"
"সোনালি ফ্রেমে বাঁধিয়ে রাখার মতোই দৃশ্য! ক্যারিবীয়দের শেষ ব্যাটসম্যান শেরম্যান লিউইসের বিপক্ষে আম্পায়ার রিচার্ড ইলিংওয়ার্থ আঙ্গুল তুলতেই গোটা স্টেডিয়াম মেতে উঠে বাধভাঙা উচ্ছ্বাসে। ঐতিহাসিক জয়কে রংধনুর সাত রঙে রাঙাতে জয়োত্ফুল্ল ক্রিকেটাররা দৌড়ে বেরিয়ে আসেন সাজঘর থেকে। সতীর্থদের ভালোবাসার আলিঙ্গনে বেঁধে ফেলতে কাভার থেকে ভোঁ দৌড় ইতিহাস গড়া জয়ের নায়ক সাকিবের। জয়ের ‘স্মারক’ উইকেট চোখের পলকে তুলে নেন তাইজুল। শো কেসের শোভাবর্ধন করতে আম্পায়ার থেকে লাল রঙের গোলাকার চর্মটি চেয়ে নেন জয়ের মহানায়ক মেহেদী হাসান মিরাজ। উইকেটের আরেক প্রান্তে উইকেটরক্ষক মুশফিককে ঘিরে জয়োৎসবে উন্মাতাল মাহমুদুল্লাহ, লিটন, সৌম্যরা। চোখ জুড়ানো ও মন ভোলানো অসাধারণ এক দৃশ্য! শীতের বিকালে মিরপুর স্টেডিয়ামের অসাধারণ হয়ে উঠা মুহূর্তটিকে সোনালি ফ্রেমে বাঁধিয়ে রাখাই যায়! ইতিহাসের প্রথম ইনিংস জয়ের সুখের সঙ্গী  হতে গ্যালারি থেকে আনন্দে মাতোয়ারা ক্রিকেটপ্রেমীরা স্মার্ট ফোনে বন্দী করে রাখছেন ক্রিকেটারদের ঐতিহাসিক মুহূর্তগুলোকে। জুলাই থেকে ডিসেম্বর: পাঁচ মাসের ব্যবধানে মধুর প্রতিশোধ। সেটা আবার বিজয়ের মাসে। আহা! কি আনন্দ আকাশে বাতাসে! সাদা পোশাকে পথ চলার বয়স দেড় যুগ। ২০০০ থেকে ২০১৮, কত দুঃস্বপ্নের রাত পার করেছেন ক্রিকেটাররা। লজ্জার নোনা জলে কতবার সিক্ত হয়েছেন। ব্যর্থতার কালো চাদরে ঢাকা পড়ে গুমড়ে কেঁদেছেন কতবার। সমালোচকদের তীক্ষ্ন তরবারিতে এফোড়-ওফোড় হয়ে আড়ালে থেকেছেন। তবে হাসেননি এমনটি নয়। হেসেছেন। জয়োৎসবে মেতেছেন। প্রতিপক্ষকে দুমড়ে-মুচড়ে ক্রিকেটপাগল বাঙালি জাতিকে রাঙিয়েছেন লাল, নীল, সবুজ, আকাশি রঙে। কিন্তু এবারের মতো এত খুশি, আনন্দ, উত্ফুল্ল বোধ করি আর কখনোই হননি। ইনিংস ও ১৮৪ রানের জয়ই তার মূল কারণ, সেটা নয়। প্রতিশোধের সুখও যে রয়েছে আড়ালে। জুলাইয়ে ওয়েস্ট ইন্ডিজের মাটিতে ৪৩ রানে গুটিয়ে লজ্জায় ডুবেছিলেন সাকিবরা। হোয়াইটওয়াশ হয়েছিলেন টেস্ট সিরিজে। যদিও টি-২০ ও ওয়ানডে সিরিজ জিতে দেশে ফিরেছিলেন মাথা উঁচু করে। কিন্তু মনের গহিনে প্রতিশোধের যে আগুন ধিক ধিক করে জ্বলছিল, সেই আগুনে পুড়িয়ে দিতে ইস্পাতসম দৃঢ়তায় নিজেদের শানিয়েছেন সাকিবরা। ঘরের মাঠে ক্যারিবীয়দের প্রতিশোধের আগুনে জ্বালিয়ে পুড়িয়ে ছাড়খাড় করতে উইকেটের চরিত্রই পাল্টে ফেলেছেন স্বাগতিকদের সুবিধায়। লাটিমের মতো যেন বল ঘুরে, সেজন্য উইকেটকে বানানো হয়েছে স্পিনারদের চারণভূমি। সাকিব, মিরাজ, তাইজুল ও নাঈম-স্পিনার চতুষ্টয়ের গোখরো সাপের ফণার মতো সুঁচালো ছোঁবল থেকে এমন উইকেটে জান বাঁচাতে লড়াই করেছেন ব্রেথহোয়েইট, হেটমায়ার, শাই হোপস, পাওয়েল, চেইজরা। কিন্তু ফুসে উঠা ফণার তীব্র বিষে নীল হয়ে ফিরে গেছেন সাজঘরে। সঙ্গে করে নিয়ে যান ব্যর্থতার করুণ গল্প। ১৮ বছর আগে ভারতের বিপক্ষে টেস্ট দিয়ে যাত্রা শুরু বাংলাদেশের। দীর্ঘ পথ চলায় মিরপুরে খেললো ১১২ নম্বর টেস্ট। এরই মধ্যে হারিয়েছে অস্ট্রেলিয়া, ইংল্যান্ড, শ্রীলঙ্কা ও জিম্বাবুয়েকে। হারিয়েছে ওয়েস্ট ইন্ডিজকে। কিন্তু এবারই প্রথম কোনো দলকে ফলোঅনে ফেলে ইনিংস জয়ের সুখকর পদ্য লিখেছে বাংলাদেশ। সুখের পদ্য লেখার নায়ক স্পিন চতুষ্টয়। ক্যারিবীয়দের দুই ইনিংসে ২০ ইনিংসের সবগুলোই ভাগ বাটোয়ারা করে নিয়েছেন সাকিব, মিরাজ, তাইজুল ও নাঈম। তবে সবাইকে ছাড়িয়ে গেছেন মিরাজ। প্রথম ইনিংসে ৭টির পর দ্বিতীয় ইনিংসের শিকার ৫টি। প্রধানমন্ত্রীর অভিনন্দন :  প্রধানমন্ত্রী শেখ হাসিনা দুই ম্যাচ টেস্ট সিরিজে সফররত ওয়েস্ট ইন্ডিজের বিরুদ্ধে হোয়াইটওয়াশের জন্য জাতীয় ক্রিকেট দলকে আন্তরিক অভিনন্দন জানিয়েছেন। বাসস। মিরপুর শেরেবাংলা জাতীয় স্টেডিয়ামে দ্বিতীয় ও ফাইনাল টেস্ট সিরিজে ক্যারিবিয়ানদের ইনিংস এবং ১৮৪ রানে ক্যারিবিয়ানদের বিপক্ষে টাইগারদের এটি বিশাল ব্যবধানের বিজয়। সিরিজের ফলাফল দাঁড়িয়েছে ২-০। এক অভিনন্দন বার্তায় ক্রিকেটপ্রেমী প্রধানমন্ত্রী ওয়েস্ট ইন্ডিজের বিরুদ্ধে সিরিজ বিজয়ে সব খেলোয়াড়, কোচ, জাতীয় ক্রিকেট দলের কর্মকর্তাদের পাশাপাশি বাংলাদেশ ক্রিকেট বোর্ডের (বিসিবি) সংশ্লিষ্ট কর্মকর্তাদের অভিনন্দন জানিয়েছেন। তিনি বলেন, আমাদের খেলোয়াড়দের টিমস্পিরিট এবং তাদের অসাধারণ পারফরম্যান্সে গোটা জাতি গর্বিত। শেখ হাসিনা বলেন, ক্রীড়ার প্রতি বর্তমান সরকারের যথাযথ পৃষ্ঠপোষকতা ও সমর্থনের কারণে এ সাফল্য এসেছে।তিনি আশা প্রকাশ করেন, বাংলাদেশ ক্রিকেট দলের এ বিজয়ের ধারা ভবিষ্যতেও অব্যাহত থাকবে। ২৪ নভেম্বর জহুর আহমেদ চৌধুরী স্টেডিয়ামে সিরিজের প্রথম টেস্টে বাংলাদেশ ওয়েস্ট ইন্ডিজকে ৬৪ রানে পরাজিত করে।"
"জেএসডির সভাপতি ও জাতীয় ঐক্যফ্রন্টের অন্যতম নেতা আ স ম আবদুর রব বলেছেন, ‘ভোটের দিন যতই ঘনিয়ে আসছে ততই সরকার দেখছে তাদের বিপক্ষে ভোটার ও জনগণ ঐক্যবদ্ধ হয়ে প্রতিরোধের চেষ্টা করছে। আর সরকারের দুয়েকজন বলেও ফেলছেন হেরে গেলেও দেশ ছেড়ে যাব না। দেশ ছেড়ে ইতিমধ্যে অনেকে চলে গেছেন, কিছুদিনের মধ্যে সরকারি দলের প্রার্থীসহ অনেকে পালিয়ে যেতে পারেন।’ লক্ষ্মীপুর প্রেস ক্লাবে গতকাল স্থানীয় সাংবাদিকদের সঙ্গে মতবিনিময়কালে এসব কথা বলেন তিনি। এ সময় উপস্থিত ছিলেন, জেএসডির কেন্দ্রীয় সহ-সভাপতি বেগম তানিয়া রব, সাংগঠনিক সম্পাদক সৈয়দ বেলায়েত হোসেন বেলাল প্রমুখ।"
"বিএনপি চেয়ারপারসন বেগম খালেদা জিয়াসহ দলের অন্য নেতাদের মনোনয়নপত্র বাতিলের ঘটনাকে সরকারের নিখুঁত ‘মাস্টারপ্ল্যান’র অংশ হিসেবে আখ্যা দিয়েছে বিএনপি। দলের পক্ষ থেকে বলা হয়েছে, নির্বাচন বানচালের জন্য সরকার দেশব্যাপী ভয়ঙ্কর পরিস্থিতি সৃষ্টি করেছে। নির্বাচন কমিশন শুধু প্রধানমন্ত্রীর কার্যালয় আর গণভবনের সহযোগী হিসেবে কাজ করছে। দেশে বিরোধী দল শূন্য নির্বাচনী মাঠ তৈরি করতেই এসব ঘৃণ্য অপকর্ম সাধন করা হচ্ছে। গতকাল দুপুর ১২টায় নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির সিনিয়র যুগ্ম মহাসচিব রুহুল কবির রিজভী আহমেদ এসব কথা বলেন। এ সময় দলের যুগ্ম মহাসচিব সৈয়দ মোয়াজ্জেম হোসেন আলাল, সহ-সাংগঠনিক সম্পাদক আবদুস সালাম, সহ-দফতর সম্পাদক তাইফুল ইসলাম টিপু, বেলাল আহমেদ প্রমুখ উপস্থিত ছিলেন। রিজভী আহমেদ বলেন, প্রধান নির্বাচন কমিশনারসহ কতিপয় কমিশনার সরকারের পক্ষে নিজেদের নিয়োজিত রেখেছেন। তফসিল ঘোষণার শুরু থেকেই নির্বাচনের পরিবেশ আরও অবনতিশীল হয়েছে। নৌকার পক্ষে হালে পানি না পাওয়ায় বিএনপিসহ বিরোধী দলের মনোনয়নপ্রত্যাশী ও নেতা-কর্মীদের শুধু মিথ্যা মামলা দায়ের ও গ্রেফতার করেই সরকারের সাধ মিটছে না, সারা দেশে প্রার্থীসহ বেছে বেছে বিএনপির সক্রিয় নেতা-কর্মী ও সমর্থকদের গ্রেফতার করা হচ্ছে, গুম করা হচ্ছে। বিএনপির প্রার্থী বেছে বেছে মনোনয়নপত্র বাতিল করা হচ্ছে। প্রার্থীসহ নেতা-কর্মী ও সমর্থকদের বাড়িতে বাড়িতে হামলা চালাচ্ছে আওয়ামী সন্ত্রাসীরা। আর এসব কিছুর নেপথ্যে থেকে নিয়ন্ত্রণ করছে দুটি শক্তিশালী কেন্দ্র-একটি প্রধানমন্ত্রীর কার্যালয় ও অন্যটি গণভবন। নির্বাচন কমিশন হুকুম-তামিলদার মাত্র। জনগণকে ভোট থেকে দূরে রাখার জন্য তারা পরিকল্পিতভাবে ভোটের পরিবেশ বিনষ্ট করার পাঁয়তারা করছে। পুলিশসহ আইন প্রয়োগকারী সংস্থাগুলোকে সরকারি দলের অনাচারের সঙ্গে তাল মিলিয়ে চলার ঘটনা থেকেই মনে হয়- তারা ভোটারদের ভীতিগ্রস্ত করতে চায়।"
"রাজধানীর পূর্বাচল নতুন উপশহর প্রকল্প ও পার্শ্ববর্তী এলাকার অব্যাহত যানজট লাঘবে একাধিক ইউলুপ তৈরির সুপারিশ করেছেন নগর পরিকল্পনাবিদরা। তারা বলেছেন, নগরীর সবচেয়ে সুপরিকল্পিত পূর্বাচল উপশহর প্রকল্পটি পুরোপুরি বাস্তবায়ন হলে সড়ক ব্যবস্থাপনা আরও উন্নত করতে হবে। ট্রাফিক সিগন্যাল ছাড়াই ইউলুপ ব্যবহার করে প্রতিদিন লাখ লাখ মানুষ যেন নিরাপদে যার যার গন্তব্যে যেতে পারেন সেটি নিশ্চিত করতে হবে। বিশেষ ঢাকা শহরের সঙ্গে পূর্বাঞ্চলের যোগাযোগ রক্ষার জন্য এই ইউলুপ কাজে আসবে। আর ইউলুপ তৈরির ক্ষেত্রে বিশেষজ্ঞ কমিটি দিয়ে গুরুত্বপূর্ণ এই সড়কটির ট্রাফিক ইমপেক্ট অ্যাসেসমেন্ট (টিআইএ) রিপোর্ট তৈরি করে তার বাস্তবায়ন করতে হবে। এ ছাড়া পূর্বাঞ্চলসহ আশপাশের মানুষের চলাচলের জন্য ‘সার্ভিস রোড’ও চালু করার সুপারিশ করেছেন বিশেষজ্ঞরা। এর ফলে পূর্বাচল তিনশ ফুট রাস্তাটিতে অবাধ যান চলাচল সক্রিয় থাকবে। বর্তমানে কুড়িল বিশ্বরোড থেকে বালু ব্রিজ, কাঞ্চন সেতু হয়ে ঢাকা-সিলেট মহাসড়কের ভুলতা পর্যন্ত হাজার হাজার যানবাহন চলাচল করে। এসব যানবাহনের চাপে মাঝে মাঝেই তিনশ ফুট সড়কটির বিভিন্ন অংশে যানজট তৈরি হয়। সংশ্লিষ্টরা বলেন, এই সড়কটির আশপাশের স্থানীয় বাসিন্দা, যাদের প্রধান সড়ক ব্যবহারের প্রয়োজন নেই তারা শুধু সার্ভিস রোড ব্যবহার করেই যাতায়াত করতে পারবেন। সার্ভিস রোড টু সার্ভিস রোড ইউলুপ তৈরি করা হলে মূল সড়কটিতে কোনো বাধা ছাড়াই যানবাহন চলতে পারবে। উল্লেখ্য, রাজধানীর রামপুরা ও বাড্ডা এলাকায় দুটি ইউলুপ তৈরির ফলে রামপুরা ব্রিজ এলাকা ও বাড্ডার যানজট কমে গেছে। পাশাপাশি রামপুরা থেকে রোকেয়া সরণি সড়কটি অনেকটা যানজট মুক্ত হয়েছে। এই সড়কে যাতায়াতে এখন সময় লাগছে আগের চেয়ে কম। নগর পরিকল্পনাবিদ স্থপতি মোবাশ্বের হোসেন বাংলাদেশ প্রতিদিনকে বলেন, পূর্বাঞ্চলে ভবিষ্যতে পরিকল্পিত আবাসন এলাকা গড়ে উঠবে। এখন মাত্র ১ শতাংশ মানুষ সেখানে বসবাস করছে। কিন্তু এরপরও তিনশ ফুট হয়ে পূর্বাঞ্চলে যাওয়ার সড়কটিতে প্রাইভেট কার, মালবাহী ট্রাক, পিকআপ ও বাসের চাপে এখন মাত্রাতিরিক্ত যানজট তৈরি হচ্ছে। আশঙ্কার বিষয় এই যে, ভবিষ্যতে পরিপূর্ণ আবাসন এলাকা তৈরি হলে সেখানে যখন মানুষ পুরোপুরিভাবে বসবাস শুরু করবে তখন যানজট আরও বৃদ্ধি পাবে। আর এটি নিয়ন্ত্রণের জন্য রাস্তাটির গুরুত্বপূর্ণ দু-একটি পয়েন্টে ইউলুপের মতো স্থাপনা তৈরি করা যেতে পারে। বিশেষত ঢাকা শহরের সঙ্গে পূর্বাঞ্চলের যোগাযোগ রক্ষার জন্য এই ইউলুপ কাজে আসবে। এ ছাড়া পূর্বাঞ্চলসহ আশপাশের মানুষের চলাচলের জন্য সার্ভিস রোড চালু করা যেতে পারে। সাধারণত একটি এলাকার পাশ দিয়ে মহাসড়ক চলে গেলে সে এলাকার মানুষের স্বাচ্ছন্দ্যে চলাচলের জন্য সার্ভিস রোড তৈরি করা হয়। তিনশ ফুট সড়কের পাশেই যাদের ঘরবাড়ি তারা ঘর থেকে বের হয়েই প্রধান সড়কে উঠবেন এমন না। এজন্য বিকল্প হিসেবে সার্ভিস রোড ব্যবহার করা যেতে পারে। একইসঙ্গে এই সড়কে লম্বা দূরত্বে যাতায়াতের জন্য এক্সপ্রেসওয়ের মতো অবকাঠামোর নির্মাণও সড়কের ওপর যানজটের চাপ কমাবে। তিনি আরও বলেন, এই সড়কটির সেবামূলক স্থাপনাগুলোর পাশে সার্ভিস রোড করা হলে মানুষ উপকৃত হবেন। এ ছাড়া এই সড়কটি দুই পাশের মূল সড়ক থেকে উঁচু করে তৈরি করতে হবে। আর উঁচু সড়কের নিচের অংশ দিয়ে যানবাহন চলাচলের ব্যবস্থা রাখা যেতে পারে।সংশ্লিষ্টরা বলেন, পূর্বাঞ্চল নতুন শহর গড়ে ওঠার খবর যখন আমরা জানতে পারলাম তখন বেশ আশান্বিত ছিলাম এই ভেবে যে শহরের পূর্ব প্রান্তে নতুন শহর গড়ে উঠছে। কারণ, শহরের ভিতরে আমরা তিনশ ফুট সড়ক পাই না। আমরা ধরেই নিয়েছিলাম যে এই প্রশস্ত সড়কটি আমাদের জন্য স্বস্তি নিয়ে আসবে। অর্থাৎ তিনশ ফুট সড়কে গেলে অন্তত আমাদের শহরের ভিতর যানজটের যে চাপ সহ্য করতে হয় তা আর হবে না। কিন্তু গত দুই বছরে আমরা দেখতে পাচ্ছি এখানে যে পরিমাণ ট্রাফিক, যানজট বৃদ্ধি পেয়েছে তা সামলাতে এখনই ট্রাফিক পুলিশকে হিমশিম খেতে হচ্ছে। এই এলাকায় যখন পরিপূর্ণভাবে আবাসন ব্যবস্থা চালু হবে তখন আরও নানা রকম কর্মব্যস্ততা তৈরি হবে। আর এই অবস্থায় যখন পূর্বাঞ্চলকে ঘিরে পরিপূর্ণ শহর গড়ে উঠবে তখন এই যানজটের চাপ নিতে পারবে কিনা তা নিয়ে আশঙ্কা তৈরি হয়েছে। দুঃখজনক যে, শহরের ট্রাফিক যেখানে আমরা সামলাতে পারছি না সেখানে আন্তজেলা ট্রাফিক পরিবহন ব্যবস্থাও শহরের মধ্য দিয়ে (তিনশ ফুট সড়ক দিয়ে) পরিচালিত হচ্ছে। কিন্তু পৃথিবীর কোনো দেশেই শহরের মধ্য দিয়ে আন্তজেলা পরিবহন ব্যবস্থা গড়ে ওঠার নজির নেই। লক্ষ্য করে দেখা গেছে যে, বিশ্বরোডে ফ্লাইওভারের শেষে যাত্রীবাহী যানগুলো থেকে নেমে যাত্রীরা সড়কের ওপর দাঁড়িয়ে থেকেও সড়কের যানজট বা বিশৃঙ্খলা তৈরি করে।  স্বনামধন্য স্থপতি মোহাম্মদ ফয়েজ উল্লাহ বাংলাদেশ প্রতিদিনকে বলেন, তিনশ ফুট সড়কটি কাঞ্চন ব্রিজের কাছে যেখানে গিয়ে শেষ হয়েছে সেখানে এটি ইংরেজি ‘টি’ অক্ষরের মতো আকৃতি তৈরি করেছে। আর এই আকৃতি কার্যত এক ধরনের বাধা তৈরি করে। যেমন— এখান থেকে একজন বাঁয়ে বা ডানে যেতে পারবেন ঠিকই কিন্তু ডানে যাওয়ার জন্য কোনো ইউলুপ বা ওভারপাস নেই। অর্থাৎ এই ইন্টারসেকশন এক ধরনের ‘বটলনেক’-এর মতো হয়ে গিয়েছে। এজন্য শহরের এই রাস্তার ইন্টারসেকশন, ট্রাফিক নোটস এগুলোকে উন্নত করতে ইউলুপ করে যানজট সমস্যার সমাধান করতে হবে। কিন্তু তিনশ ফুট সড়কটি যেখানে গিয়ে শেষ হয়েছে তার উন্নয়নের বিষয়গুলো এখন পর্যন্ত অসমাপ্ত রয়ে গেছে। যা এক ধরনের সমস্যা তৈরি করছে। এ ছাড়া পণ্য ও যাত্রী পরিবহনের জন্য শহরের সঙ্গে এই সড়কটির এক ধরনের সংযোগ তৈরি হয়েছে যা কোনোভাবেই কাম্য নয়। এক্ষেত্রে আমাদের নগর পরিকল্পনাতেও সমস্যা আছে। বিশেষ করে শহরের মাঝখানে কীভাবে পণ্য পরিবহন ও খালাস হবে সেটি পরিকল্পনামাফিক গড়ে ওঠেনি। তিনি আরও বলেন, আমরা ছাত্রাবস্থা থেকেই ইস্টার্ন বাইপাসের কথা শুনে আসছি কিন্তু আজও ইস্টার্ন বাইপাসের বা এর মতো কার্যকরী কোনো ব্যবস্থা দেখতে পাইনি। তিনশ ফুট এখন আন্তজেলার জন্য যাত্রী বা পণ্য পরিবহনের অন্যতম রুট হয়ে দাঁড়িয়েছে। এটি যানজট আরও বৃদ্ধি করছে।তবে তিনশ ফুট সড়কে নির্দিষ্ট করে ঠিক কোথায় ইউলুপের মতো অবকাঠামো গড়ে তোলা প্রয়োজন তা জানতে চাইলে মোহাম্মদ ফয়েজ উল্লাহ বলেন, এজন্য গবেষণা বা জরিপ প্রয়োজন। সড়কটির কোথায় জনসংখ্যা বেশি এবং যানজটের ধরন ইত্যাদি তথ্য বের করতে হবে। যা নগর পরিকল্পনার মধ্যে অন্তর্ভুক্ত। এজন্য নগর পরিকল্পনাবিদ, সমাজবিজ্ঞানী ও স্থপতিদের নিয়ে এ বিষয়ে জরিপ হওয়া প্রয়োজন। এ ধরনের একটি জরিপ পরিচালনা করার কথাও ছিল। যারা এটি নিয়ে কাজ করছে তাদের এরই মধ্যে এই জরিপ সম্পন্ন করার কথা। আর এই টিআইএ রিপোর্ট মেনে তিনশ ফুট সড়কের ওপর ইউলুপ তৈরি করা হলে যানজট কমানোর ক্ষেত্রে তা কার্যকরী সমাধান হতে পারে।"
"স্বাস্থ্যমন্ত্রী মোহাম্মদ নাসিম বলেছেন, আগামী জাতীয় সংসদ নির্বাচনে তার দল আওয়ামী লীগ ২৩০ আসনে বিজয়ী হবে। বিএনপি নেতাদের অহেতুক হুমকি-ধমকি বন্ধ করতে বলেন তিনি। শনিবার রাজধানীর কৃষিবিদ ইনস্টিটিউশনে বিশ্ব এইডস দিবস উপলক্ষে আয়োজিত অনুষ্ঠানে স্বাস্থ্যমন্ত্রী এ কথা বলেন। প্রধান অতিথির বক্তব্যে মোহাম্মদ নাসিম বলেন, বিএনপি মহাসচিব মির্জা ফখরুল ইসলাম আলমগীর বলেছেন, আওয়ামী লীগ নির্বাচনে ৩০ আসন পাবে। সংবাদপত্রে তা ছাপা হয়েছে। স্বাস্থ্যমন্ত্রী বলেন, ‘আমি যদি প্রশ্ন করি, এই ভবিষ্যদ্বাণী আপনি (মির্জা ফখরুল) কীভাবে করেন? জনগণের রায় আপনি কী করে দেন? আসলে এগুলো হুমকি-ধমকি।’ নাসিম বলেন, আগামী নির্বাচনে তার দল আওয়ামী লীগ ২৩০ আসন পাবে। বিএনপি নেতাদের অর্থহীন হুমকি-ধমকি বন্ধ করার আহ্বান জানান তিনি।"
"ক্ষমতাসীন আওয়ামী লীগের সাধারণ সম্পাদক ওবায়দুল কাদেরের আয় ৩১ লাখ টাকা। বিএনপি মহাসচিব মির্জা ফখরুল ইসলাম আলমগীরের আয় ১১ লাখ টাকা। একাদশ সংসদ নির্বাচনে অংশ নিতে তারা যে হলফনামা দিয়েছেন, তা পর্যালোচনা করে দেখা গেছে, উপহার হিসেবে পাওয়া মোবাইল ফোন ব্যবহার করেন ওবায়দুল কাদের; আর স্ত্রীর উপহারের গাড়িতে চড়েন মির্জা ফখরুল ইসলাম আলমগীর। ২০০৮ সালের হলফনামায় মির্জা ফখরুল নিজের কোনো গাড়ির কথা উল্লেখ না করলেও এবার স্ত্রীর কাছ থেকে উপহার পাওয়া একটি গাড়ির কথা উল্লেখ করেছেন। শিক্ষাগত যোগ্যতায় ওবায়দুল কাদের বিএ অনার্স লিখেছেন; পেশায় তিনি লিখেছেন বেসরকারি চাকরিজীবী (বর্তমানে এমপি ও মন্ত্রী হিসেবে বেতন-ভাতা পাই এবং বই ও পত্র-পত্রিকায় লিখে আয় করি)। আর ফখরুলের শিক্ষাগত যোগ্যতা এমএ; পেশা হিসেবে তিনি লিখেছেন ব্যবসা ও পরামর্শক। ওবায়দুল কাদের এবার নোয়াখালী-৫ আসন আর ফখরুল ঠাকুরগাঁও-১ আসন থেকে ভোট করতে মনোনয়নপত্র জমা দিয়েছেন। এর বাইরে মির্জা ফখরুল বিএনপি চেয়ারপারসন বেগম খালেদা জিয়ার একটি আসনেও মনোনয়নপত্র জমা দিয়েছেন। ওবায়দুল কাদেরের হলফনামা : নির্বাচন কমিশনে দেওয়া হলফনামায় আওয়ামী লীগ সাধারণ সম্পাদক তার বার্ষিক আয়ের উৎস হিসেবে দেখিয়েছেন—বাড়ি ভাড়া/অ্যাপার্টমেন্ট/দোকান বা অন্যান্য ভাড়া থেকে আয় ১৩ লাখ ৬৮ হাজার, চাকরি ও লেখালেখি থেকে আয় ১২ লাখ ৬০ হাজার, বই লিখে আয় ৪ লাখ ৮৯ হাজার ৬৫১ টাকা। সব মিলিয়ে আয় ৩১ লাখ ১৭ হাজার ৬৫১ টাকা। তার স্ত্রী বাড়ি ভাড়া/অ্যাপার্টমেন্ট/দোকান বা অন্যান্য ভাড়া থেকে বছরে দুই লাখ ৬৬ হাজার ৪৩৬ টাকা, ব্যবসা থেকে তিন লাখ ৯৩ হাজার ২৬০ টাকা, অন্যান্য খাত থেকে তিন লাখ ৯৬ হাজার ৫১৯ টাকা আয় করেন বলে হলফনামায় বলা হয়েছে। অস্থাবর সম্পদ : নিজের নগদ আছে ৫৫ হাজার টাকা। ব্যাংক ও আর্থিক প্রতিষ্ঠানে জমা ৮৩ লাখ ৫৮ হাজার ৭৪২ টাকা। পোস্টাল, সেভিংস সার্টিফিকেটসহ বিভিন্ন সঞ্চয়পত্রে বা স্থায়ী আমানতে বিনিয়োগ এক কোটি ২৪ লাখ ২১ হাজার ২৭৮ টাকা। ৭৭ লাখ ৫০ হাজার টাকা দামের ব্যক্তিগত গাড়ি ব্যবহার করেন কাদের। আর এক লাখ ৫০ হাজার টাকার ২৫ তোলা স্বর্ণালঙ্কার রয়েছে। এ ছাড়া নিজের নামে আট লাখ ৭৫ হাজার টাকার আসবাবপত্র আছে। আর ওবায়দুল কাদেরের স্ত্রীর হাতে আছে নগদ ৫০ হাজার টাকা। ব্যাংক ও আর্থিক প্রতিষ্ঠানে জমা অর্থের পরিমাণ ২৬ লাখ ৩৪ হাজার ৬১১ টাকা। পোস্টাল, সেভিংস সার্টিফিকেটসহ বিভিন্ন সঞ্চয়পত্রে বা স্থায়ী আমানতে বিনিয়োগ ৫৫ লাখ ৯ হাজার ৮৪৫ টাকা এবং এক লাখ টাকা মূল্যের ২০ তোলা স্বর্ণালঙ্কার রয়েছে। এ ছাড়া তার ১২ হাজার টাকা দামের ফোন এবং এক লাখ টাকার আসবাবপত্র রয়েছে। স্থাবর সম্পদ : উত্তরায় ৫০ লাখ ৭৯ হাজার ৬০০ টাকা মূল্যের অকৃষি জমি এবং পৈতৃক সম্পত্তি হিসেবে ৬০ শতাংশ অকৃষি জমি রয়েছে। ওবায়দুল কাদেরের নিজস্ব কোনো বাড়ি/অ্যাপার্টমেন্ট নেই। তার স্ত্রীর ১৬ লাখ ৪০ হাজার টাকা মূল্যের এক হাজার ৫০ বর্গফুটের ফ্ল্যাট রয়েছে বলে হলফনামায় জানিয়েছেন কাদের। মির্জা ফখরুলের হলফনামা : বিএনপি মহাসচিবের বিরুদ্ধে অন্তত ৪৫টি মামলার তথ্য মিলেছে হলফনামায়। এর মধ্যে মোট নয়টি মামলায় অব্যাহতি পেয়েছেন। আর একটি মামলার চূড়ান্ত প্রতিবেদনের পর নথিজাত করা হয়েছে। মির্জা ফখরুলের আয় ১১ লাখ ৩১ হাজার ৪৩৩ টাকা। এর মধ্যে কৃষি খাত থেকে আসে ৯৯ হাজার ৫০০ টাকা। বাড়ি/অ্যাপার্টমেন্ট/দোকান বা অন্যান্য ভাড়া বাবদ ফখরুলের কোনো আয় না থাকলেও এ খাতে তার স্ত্রী বছরে আয় করেন চার লাখ ২৬ হাজার ৯৮৮ টাকা। বিএনপি মহাসচিব ব্যবসা থেকে আয় করেন এক লাখ ২৫ হাজার ৯৭৪ টাকা; শেয়ার, সঞ্চয়পত্র/ব্যাংক আমানত এক লাখ ৪১ হাজার ১৮১ টাকা। তার স্ত্রী শেয়ার থেকে ৮৪ হাজার ৮৯৫ টাকা এবং সঞ্চয়পত্র থেকে বছরে আয় করেন ২০ লাখ টাকা। পেশা থেকে বছরে আয় করেন ৬ লাখ টাকা। চাকরি করে বছরে সম্মানী ভাতা পান এক লাখ ৬২ হাজার টাকা। তার স্ত্রী চাকরি থেকে বছরে আয় করেন চার লাখ ৪৫ হাজার ৫৪০ টাকা। তিনি বছরে ব্যাংক সুদ পান ২ হাজার ৮০৫ টাকা। তার স্ত্রী ব্যাংক সুদ থেকে ২৬ হাজার ৯০৭ টাকা এবং ডিপিএস থেকে পান ১১ লাখ ১৯ হাজার ৩৮৮ টাকা। অস্থাবর সম্পদ : নগদ টাকা আছে ৪২ লাখ ৭১ হাজার ৪৪৫ টাকা। তার স্ত্রীর আছে ৫ হাজার ৩১২ টাকা। ব্যাংক ও আর্থিক প্রতিষ্ঠানে জমা এক লাখ ৪৩ হাজার ১৮১ টাকা। তার স্ত্রীর আছে ২১ লাখ ৭২ হাজার ৮৭০ টাকা। দি মির্জাস প্রা. লিমিটেডে উত্তরাধিকার সূত্রে পাওয়া তার শেয়ার আছে ৬৫৮টি। নিজের নামে ফখরুলের সঞ্চয়পত্র না থাকলেও স্ত্রীর নামে ২০ লাখ টাকার সঞ্চয়পত্র আছে। স্ত্রীর কাছ থেকে প্রাপ্ত একটি প্রাইভেটকার আছে। তার স্ত্রীর ১৭ লাখ ৫৮ হাজার ১৪০ টাকার একটি গাড়ি আছে। আছে ১০ ভরি সোনা, যা বিয়ের সময় দান হিসেবে পেয়েছেন। তার স্ত্রীর দুই লাখ টাকার স্বর্ণালঙ্কার রয়েছে। ফখরুলের এক লাখ ৫০ হাজার টাকা মূল্যের একটি টিভি, দুটি ফ্রিজ, একটি এসি, দুটি ডেকসেট আছে। তার স্ত্রীর এক লাখ টাকার ইলেকট্রনিক সামগ্রী আছে। এ ছাড়া এক লাখ ৪০ হাজার টাকা মূল্যের খাট, সোফা সেট ও ডাইনিং টেবিল আছে ফখরুলের। তার স্ত্রীর এক লাখ টাকার আসবাবপত্র আছে। স্থাবর সম্পদ : মির্জা ফখরুলের অর্জনকালীন মূল্যের ৬০ হাজার টাকার ৫ একর কৃষি এবং ৫ লাখ টাকার ৪ শতক অকৃষি জমি আছে। তার স্ত্রীর আছে অর্জনকালীন মূল্যের ৫০ হাজার টাকার কৃষি এবং ৮ লাখ ৫৪ হাজার টাকার ৫ কাঠা অকৃষি জমি। অর্জনকালীন ১০ লাখ টাকার দোতলা বাসার একাংশ আছে ফখরুলের। নিজের কোনো অ্যাপার্টমেন্ট না থাকলেও তার স্ত্রীর ২০ লাখ ৫০ হাজার টাকা মূল্যের অ্যাপার্টমেন্ট আছে। আর দোকানের অগ্রিম বাবদ তিন লাখ ৬০ হাজার টাকা দেনা রয়েছে ফখরুলের। এদিকে গত ১০ বছরে মির্জা ফখরুলের স্ত্রীর অস্থাবর সম্পদ প্রায় আড়াই গুণ বেড়েছে বলে হলফনামায় দেখা গেছে। সম্পদ বেড়ে যাওয়ায় স্বামীর চেয়েও বেশি সম্পদশালী হয়েছেন স্ত্রী। ২০০৮ সালের হলফনামায় স্ত্রী রাহাত আরার অস্থাবর সম্পত্তি দেখানো হয়েছিল ২৩ লাখ ২২ হাজার ২৩২ টাকার। এবার দেখানো হয়েছে ৬৩ লাখ ৩৬ হাজার ৩২২ টাকা। ২০০৮ সালে মির্জা ফখরুলের অস্থাবর সম্পদ ছিল ৩৯ লাখ ৭ হাজার ১৯০ টাকার। এবার দেখানো হয়েছে ৪৪ লাখ ৬১ হাজার ৪৪৫ হাজার টাকা।"
"কুষ্টিয়ায় দুই হেভিওয়েট প্রার্থী জাসদ সভাপতি তথ্যমন্ত্রী হাসানুল হক ইনু ও আওয়ামী লীগের যুগ্ম সাধারণ সম্পাদক মাহবুব-উল আলম হানিফের আয় ও সম্পদ গত দশ বছরের তুলনায় কয়েকগুণ বেড়েছে। একাদশ জাতীয় সংসদ নির্বাচনে জেলা রিটার্নিং কার্যালয় ও সহকারী রিটার্নিং কার্যালয়ে মনোনয়নের সঙ্গে দাখিল করা হলফনামা থেকে এ তথ্য পাওয়া গেছে। তবে এ হলফনামা অনুযায়ী, তথ্যমন্ত্রী হাসানুল হক ইনুর নিজের নামে কোনো বাড়ি নেই, আর মাহবুব-উল আলম হানিফের স্ত্রীর কোনো সম্পদ নেই। কুষ্টিয়া-২ ভেড়ামারা-মিরপুর) আসনের সংসদ সদস্য প্রার্থী হিসেবে হলফনামায় দেওয়া তথ্যানুযায়ী, পেশায় রাজনৈতিক কর্মী ও প্রকৌশলী তথ্যমন্ত্রী হাসানুল হক ইনু। তার আয়ের বড় অংশ আসে ব্যবসা, বেতন-ভাতা, ব্যাংকের লভ্যাংশ ও টিভি টকশো থেকে। একাদশ জাতীয় সংসদ নির্বাচনে জমা দেওয়া হলফনামায় ইনুর ব্যবসা প্রতিষ্ঠান শম কম্পিউটার্স লিমিটেড থেকে বার্ষিক আয় দেখানো হয়েছে ৭ লাখ ৪৪ হাজার ১২৯ টাকা। বেতন-ভাতা থেকে ইনুর আয় ২৩ লাখ ২৭ হাজার ৫৮০ টাকা। টিভি টকশো ও ব্যাংক সুদ থেকে পেয়েছেন ৩ লাখ ৮৯ হাজার ৯১৪ টাকা। দশম জাতীয় সংসদ নির্বাচনে দেওয়া তথ্যানুযায়ী, গত ৫ বছরে ইনুর আয় অনেকটা বেড়েছে। পাশাপাশি এই নেতা ও তার স্ত্রীর সম্পদের পরিমাণও বেড়েছে। বর্তমানে ইনুর নগদ আছে ৫০ লাখ ৬৬ হাজার ৩৮৬ টাকা। ব্যাংক ও আর্থিক প্রতিষ্ঠানে জমার পরিমাণ ৪৪ লাখ ৫১ হাজার ৪৮০ টাকা। শেয়ার ও পোস্ট অফিস মিলিয়ে আছে ৬ লাখ ৪০ হাজার টাকা। তবে নবম সংসদ নির্বাচনে ইনুর নামে নগদ ছিল ১ লাখ ১১ হাজার ২০০ টাকা ও সর্বশেষ দশম জাতীয় সংসদ নির্বাচনে এ অর্থের পরিমাণ ছিল ৬ লাখ ৮৫ হাজার টাকা। সে তুলনায় নগদ বেড়েছে প্রায় তিনগুণ। নবম সংসদ নির্বাচনের সময় তার নামে ব্যাংকে ৮ হাজার ৮১ টাকা ও দশম সংসদ নির্বাচনের সময় ছিল ৮০ হাজার ৪৯৩ টাকা। এ ছাড়া বন্ড শেয়ারসহ অন্যান্য দিয়ে অর্থের পরিমাণ নবম ও দশম সংসদ নির্বাচনে ছিল ১ লাখ ৫০ হাজার টাকা। এদিকে কুষ্টিয়া-৩ (সদর) আসনের বর্তমান সংসদ সদস্য আওয়ামী লীগের যুগ্ম সাধারণ সম্পাদক মাহবুব-উল আলম হানিফ। একাদশ জাতীয় সংসদ নির্বাচনে জমা দেওয়া হলফনামার তথ্যে দেখা যায় তার সম্পদের পরিমাণ তিনগুণ বেড়েছে। সব মিলিয়ে হানিফের সম্পদের পরিমাণ ২৩ কোটি ৫৪ লাখ ৫৬ হাজার ৭৩৮ টাকা। যা দশম সংসদ নির্বাচনে দাখিল করা হলফনামায় দেখানো হয় ৮ কোটি ৫০ লাখ ৭৬ হাজার ৯০৪ টাকা। একাদশ জাতীয় সংসদ নির্বাচনের হলফনামায় হানিফের ব্যবসা থেকে আয় দেখানো হয়েছে ২ কোটি ১০ লাখ ৩৩ হাজার ২৯১ টাকা। তবে তিনি কী ব্যবসা করেন তা উল্লেখ করা হয়নি। বাড়ি ও দোকান ভাড়া থেকে আয় ৭ লাখ ৭৬ হাজার ১৬০ টাকা। এমপি ভাতা থেকে পান ৬ লাখ ৬০ হাজার ও অন্যান্য খাত থেকে ৮ হাজার ৪৪৯ টাকা। হানিফের অস্থাবর সম্পদের মধ্যে নগদ আছে ৭২ লাখ ৭১ হাজার ১৩৯ টাকা। ব্যাংকে জমা আছে ২ লাখ ৪৮ হাজার ৬৩ টাকা। বন্ড, শেয়ারসহ অন্যান্য খাতে আছে ৪ কোটি ৮১ লাখ ৬ হাজার ৪০০ টাকা। হানিফের তিনটি গাড়ি আছে যার মূল্য ১ কোটি ৯২ লাখ ৫০ হাজার টাকা। স্থাবর সম্পদের মধ্যে অকৃষি জমি আছে ১০ কোটি ৪১ লাখ ৯৮ হাজার ৪৫৬ টাকার। ঢাকার নয়াপল্টনে একটি বাড়ি আছে যার মূল্য ৮ লাখ টাকা, গাজীপুরে ৩ একর জমি যার মূল্য ১ কোটি ৯৮ লাখ টাকা।এ ছাড়া গুলশানে ৫ কাঠা ৯ ছটাক জমি আছে যার মূল্য ৩ কোটি ৩৯ লাখ ১৭ হাজার ১৮০ টাকা। চৌড়হাসে ১২ শতাংশ জমিসহ দালানের মূল্য ১ কোটি ৯৬ লাখ ৬৫ হাজার ৫০০ টাকা। নবম জাতীয় সংসদ নির্বাচনে রিটার্নিং অফিসারের কার্যালয়ে মনোনয়নপত্রের সঙ্গে দাখিল করা হলফনামায় হানিফের বার্ষিক আয় দেখানো হয় ৩ কোটি ৮২ লাখ টাকা। এর মধ্যে বাড়ি, দোকান ভাড়া থেকে আয় ৭ লাখ ২৩ হাজার ৮০০ টাকা। মৎস্য ব্যবসা থেকে আয় ৩ কোটি ৭০ লাখ টাকা। এ ছাড়া চাকরি থেকে ৪ লাখ ৮০ হাজার টাকা আয় দেখানো হয়। অস্থাবর সম্পদের মধ্যে হানিফের নামে নগদ ছিল ৪৩ লাখ ৭৯ হাজার ১৫৪ টাকা। হানিফের নামে ব্যাংক আর্থিক প্রতিষ্ঠানে অর্থের পরিমাণ ছিল ৮১ হাজার ৪৭৪ টাকা। তবে তার স্ত্রীর নামে দেখানো হয় ২ লাখ ৪৯ হাজার ৫১ টাকা। হানিফের নিজ নামে শেয়ার ছিল ১ কোটি ৩ লাখ ২৫ টাকা ও বন্ড ২০ লাখ টাকা মূল্যের। এ ছাড়া স্ত্রীর নামে শেয়ার ছিল ১৮ লাখ ৭৫ হাজার টাকা মূল্যের।দশম জাতীয় সংসদ নির্বাচনে জমা দেওয়া হলফনামায় স্ত্রীর নামে সব মিলিয়ে ১ কোটি ৬৪ লাখ ২৫ হাজার ৯১৭ টাকার সম্পদ দেখানো হলেও এবার হলফনামায় হানিফের স্ত্রীর নামে কোনো সম্পদ ও অর্থ দেখানো হয়নি। গত বছর ব্যাংকে দেনা দেখানো হলেও এবার কোনো দেনার কথা হলফনামায় পাওয়া যায়নি।"
"প্রধানমন্ত্রী শেখ হাসিনা সরকারের নেতৃত্বে ২০০৯ সাল থেকে অদ্যাবধি যে উন্নয়ন হয়েছে তা স্বাধীনতা-পরবর্তী ৪০ বছরেও সম্ভব হয়নি। এই উন্নয়নের ধারা অব্যাহত রাখতে হলে ৩০ ডিসেম্বর একাদশ সংসদ নির্বাচনে নৌকা মার্কার প্রার্থী মনজুর হোসেনকে বিজয়ী করতে হবে। শনিবার ফরিদপুরের আলফাডাঙ্গা হরিমন্দিরে উপজেলা আওয়ামী লীগের বর্ধিত সভায় এসব কথা বলেন বাংলাদেশ ছাত্রলীগের সাবেক সভাপতি মো. লিয়াকত সিকদার। উপজেলা আওয়ামী লীগের সভাপতি এস এম আকরাম হোসেনের সভাপতিত্বে ও সাধারণ সম্পাদক নুরুল বাশারের পরিচালনায় বক্তব্য রাখেন ফরিদপুর-১ আসনের আওয়ামী লীগ মনোনীত প্রার্থী মনজুর হোসেন, কৃষক লীগের কেন্দ্রীয় সহ-সভাপতি কাজী সিরাজুল ইসলাম, আলফাডাঙ্গা উপজেলা চেয়ারম্যান এম এম জালাল উদ্দিন আহমেদ প্রমুখ।"
"আসন্ন জাতীয় সংসদ নির্বাচনে প্রধান রাজনৈতিক দলগুলোর ইশতেহারে অর্থনীতির বিষয়টিকে প্রাধান্য দিতে হবে। বিশেষ করে এ ঘোষণায় ব্যবসা-বাণিজ্যের প্রসার এবং বিনিয়োগ ও কর্মসংস্থান বৃদ্ধির অঙ্গীকার থাকতে হবে। এর পাশাপাশি সমানভাবে গুরুত্ব দিতে হবে ধনী-গরিবের বৈষম্য এবং উঁচু-নিচুর ভেদাভেদ কমানোর বিষয়টি। কেননা গত কয়েক বছরে দেশে দারিদ্র্যের হার দ্রুতগতিতে কমলেও ধনী-গরিবের বৈষম্য বেড়েছে এবং বাড়ছে সমান তালে। এতে সমাজে এক ধরনের অসমতা সৃষ্টি হচ্ছে, যা শান্তি প্রতিষ্ঠার পথে অন্যতম অন্তরায় বলে মনে করেন বেসরকারি গবেষণা প্রতিষ্ঠান সেন্টার ফর পলিসি ডায়ালগের (সিপিডি) নির্বাহী পরিচালক ড. ফাহমিদা খাতুন। গতকাল এ প্রসঙ্গে তিনি বাংলাদেশ প্রতিদিনকে বলেন, বিনিয়োগ বৃদ্ধির জন্য অবকাঠামোর উন্নয়ন, পুঁজি প্রাপ্তির নিশ্চয়তা ও নীতি সহায়তার ঘোষণা আসতে হবে ইশতেহারে। সেই সঙ্গে নতুন করে ব্যবসা শুরুর যে খরচ (ডুয়িং বিজনেস), এটা কমাতে হবে। উৎপাদন খরচও কমাতে হবে। ব্যাংকের সুদহার যেন সহনীয় থাকে। ব্যাংক ঋণ প্রাপ্তির সহজতা এবং ব্যাংক খাতের দুর্নীতি কমিয়ে এ খাতে সুশাসন প্রতিষ্ঠার ঘোষণা থাকতে হবে। অন্যদিকে সরকারের প্রশাসনিক দুর্বলতা কাটিয়ে তুলতে হবে। সক্ষমতা বাড়াতে হবে সরকারি সেবা সংস্থাগুলোর। হয়রানি কমাতে হবে এসব প্রতিষ্ঠানে। সেবা প্রাপ্তি আরও সহজীকরণের অঙ্গীকার করে তা বাস্তবায়ন করতে হবে।বিশিষ্ট এই অর্থনীতিবিদ বলেন, কর্মসংস্থান বাড়ানোর সুনির্দিষ্ট ঘোষণা থাকতে হবে, যার মাধ্যমে বেকার সমস্যার সমাধান করা যাবে। শ্রমবাজারের উন্নয়ন ঘটাতে হবে। তরুণরা যেন আত্মকর্মসংস্থানের দিকে ধাবিত হয় সে ব্যবস্থা করতে হবে। এ জন্য তরুণ উদ্যোক্তাদের পুঁজি প্রাপ্তি প্রক্রিয়া সহজ করতে হবে। পাশাপাশি জনশক্তির দক্ষতা বাড়াতে হবে। উন্নত প্রশিক্ষণ দিয়ে দক্ষ জনশক্তি গড়ে তুলে বহির্বিশ্বে পাঠাতে হবে। এর জন্য প্রয়োজন সরকারের সদিচ্ছা, রাজনৈতিক দলগুলোর সদিচ্ছা। আর সেটি নির্বাচনী ইশতেহারে পরিষ্কারভাবে অঙ্গীকার করতে হবে বলে মনে করেন তিনি। ড. ফাহমিদা খাতুন বলেন, উচ্চ প্রবৃদ্ধির ধারা ধরে রাখার জন্য রাজনৈতিক স্থিতিশীলতা খুবই জরুরি। রাজনৈতিক দলগুলোকে এরও নিশ্চয়তা দিতে হবে।ফলে উচ্চতর প্রবৃদ্ধির ধারা অব্যাহত রাখতে ব্যবসা-বাণিজ্য চাঙ্গা রাখতে হবে। বিনিয়োগ ও কর্মসংস্থান বাড়াতে হবে। সেই সঙ্গে আত্মকর্মসংস্থানকে অধিক গুরুত্ব দিতে হবে। তার মতে, উচ্চতর প্রবৃদ্ধির সুফল সর্বস্তরের জনগণের কাছে পৌঁছাতে হলে বৈষম্য কমাতে হবে, যার সুনির্দিষ্ট ঘোষণা আসতে হবে নির্বাচনী ইশতেহারে। আর নির্বাচনে যে দলই জয়ী হোক দেশ চালাতে হবে সেই ইশতেহার অনুযায়ী।"
"ভোটকে সামনে রেখে অপপ্রচার ঠেকাতে প্রশাসনের পাশাপাশি নির্বাচন কমিশনও সোশাল মিডিয়ায় নজরদারি শুরু করতে যাচ্ছে। গতকাল টেলিযোগাযোগ খাতের নিয়ন্ত্রক সংস্থা বিটিআরসি, পুলিশ, গোয়েন্দা সংস্থাসহ সংশ্লিষ্টদের নিয়ে বৈঠক শেষে এ তথ্য জানান ইসি সচিব হেলালুদ্দীন আহমদ। তিনি বলেন, ফেক নিউজ হলে ডিজিটাল সিকিউরিটি আইনে মামলা হবে। তিনি বলেন, ‘প্রশাসন ইতিমধ্যে ২৪ ঘণ্টা মনিটরিং শুরু করেছে। আমরাও আজ  থেকে মনিটরিং করব। এজন্য আমাদের তথ্য ও যোগাযোগ প্রযুক্তি শাখার (আইসিটি) কর্মকর্তাদের সমন্বয়ে একটি মনিটরিং টিম করা হবে। এই টিম প্রশাসনের টিমের পাশাপাশি কাজ করবে; থাকবে গোয়েন্দা নজরদারিও। ভোট নিয়ে প্রপাগাণ্ডা, গুজব, নির্বাচনকে প্রশ্নবিদ্ধ বা বানচাল করার উদ্দেশ্যে ফেসবুকসহ সোশাল মিডিয়ার ব্যবহার ঠেকাতে ২৬ নভেম্বর ইসি সংশ্লিষ্ট প্রতিষ্ঠানকে ২৪ ঘণ্টা মনিটরিংয়ের নির্দেশ দেয়। ইসি সচিব হেলালুদ্দীন জানান, সোশাল মিডিয়া যেন নির্বাচনকেন্দ্রিক অপব্যবহার না হয়। কোনো প্রপাগাণ্ডা যেন  কেউ না চালাতে পারে, সে ব্যবস্থা নেওয়ার সিদ্ধান্ত হয়েছে। আমরা সিদ্ধান্ত নিয়েছি কেউ যেন নির্বাচন নিয়ে কোনো  ফেক নিউজ না করতে পারে।জাতীয়-আন্তর্জাতিকভাবে কেউ যাতে ফেক নিউজ না করে। ফেক নিউজের বিরুদ্ধেও আমরা ব্যবস্থা নেব। কেউ যদি প্রপাগাণ্ডা চালায় তাহলে তাদের বিরুদ্ধে আইনি ব্যবস্থা নেওয়া হবে। এক্ষেত্রে ইসির পাশাপাশি সংশ্লিষ্ট সংস্থাও দেখবে। ডিজিটাল সিকিউরিটি আইন ও অন্যান্য আইনে শাস্তিমূলক ব্যবস্থা নেওয়া হবে। অপপ্রচার রোধে জনসচেতনতা সৃষ্টির ব্যবস্থা নেওয়া হবে। এজন্য আমরা বিজ্ঞাপনও প্রচার করব।"
যাচাই-বাছাই শেষে ডাকসুর সাবেক ভিপি সুলতান মোহাম্মদ মনসুরের মনোনয়নপত্র বৈধ ঘোষণা করেছে নির্বাচন কমিশন। তার মনোনয়নপত্র বৈধ ঘোষণার ফলে নির্বাচনী এলাকায় উচ্ছ্বাস দেখা দিয়েছে। মৌলভীবাজার-২ আসন থেকে জাতীয় ঐক্যফ্রন্টের মনোনীত প্রার্থী হিসেবে অংশ নিচ্ছেন সুলতান মনসুর। এ আসনে আগেও সংসদ সদস্য ছিলেন তিনি। দীর্ঘ প্রায় এক যুগেরও বেশি সময় পর নির্বাচনের মাঠে নামায় সুলতান মনসুরকে ঘিরে উচ্ছ্বসিত কুলাউড়ায় তার অনুসারীরা। গতকাল মনোনয়নপত্র বৈধ ঘোষিত হওয়ার পর সুলতান মনসুর প্রয়াত অর্থমন্ত্রী সাইফুর রহমান এবং প্রয়াত সমাজকল্যাণমন্ত্রী সৈয়দ মহসিন আলীর কবর জিয়ারত করেন। এর আগে তিনি হজরত শাহজালাল (রহ.) ও হজরত শাহপরান (রহ.)-এর মাজার জিয়ারত করে আনুষ্ঠানিকভাবে নির্বাচনী মাঠে নামেন।
"প্রধানমন্ত্রী শেখ হাসিনা বলেছেন, আগামী ইলেকশনে কী হবে তা বলতে পারি না। তবে আমরা যে সিস্টেম করে রেখেছি, তাতে যে-ই ক্ষমতায় আসুক না কেন, কেউ দেশের উন্নয়নে বাধা দিতে পারবে না। বাংলাদেশের এগিয়ে যাওয়াকে আর কেউ থামাতে পারবে না। বাসস।প্রধানমন্ত্রী গতকাল সকালে রাজধানীর প্যান প্যাসিফিক সোনারগাঁও হোটেলে জাতীয় রপ্তানি ট্রফি ২০১৫-১৬ বিতরণ অনুষ্ঠানে প্রধান অতিথির ভাষণে এ কথা বলেন। তিনি ব্যবসায়ীদের প্রতি বিশ্বের বিভিন্ন দেশে বাজার খুঁজে পণ্য তৈরি এবং রপ্তানি বাড়ানোর আহ্বান জানিয়ে বলেছেন, আমাদেরকে উন্নয়নশীল দেশ হিসেবে উত্তরণের সুযোগ গ্রহণ করে রপ্তানি বাণিজ্য বৃদ্ধিতে কর্মতৎপরতা আরও জোরদার করতে হবে। এ ক্ষেত্রে কোনো সহায়তা প্রয়োজন হলে তা আমরা করব। তিনি আরও বলেন, উন্নয়নশীল দেশ হিসেবে আমরা যে সুযোগ পেয়েছি তাতে আমাদের ঋণ গ্রহণের সুবিধা হবে, ব্যবসা-বাণিজ্যের সুবিধা হবে। রপ্তানি বাণিজ্য করার জন্য আমাদের যে বিশাল সুযোগ সৃষ্টি হবে, সে সুযোগ আমাদের গ্রহণ করতে হবে। আর তার জন্য উপযুক্ত পরিবেশ সৃৃষ্টি করতে হবে। তার সরকার ব্যবসাবান্ধব, তবে নিজেরা ব্যবসায়ী নন— উল্লেখ করে প্রধানমন্ত্রী বলেন, ‘আমি সবসময়ই বলে এসেছি আমার সরকার ব্যবসা করবে না। ব্যবসা করবেন ব্যবসায়ীরা। আমরা সহায়ক শক্তি হিসেবে কাজ করব। আমরা আপনাদের সৃজনশীল প্রয়াসে সহায়তাকারীর ভূমিকা পালন করে যাচ্ছি। আমরা সরকারে এসে ব্যবসা-বাণিজ্য যাতে ব্যবসায়ীদের জন্য সহজ হয়, সেই ব্যবস্থা করে দিয়েছি। শিল্পায়ন ছাড়া কোনো জাতির অর্থনৈতিক উন্নতি হয় না উল্লেখ করে প্রধানমন্ত্রী বলেন, এ লক্ষ্যে দেশের বিভিন্ন এলাকায় ইপিজেড তৈরি করা হচ্ছে। সমগ্র বাংলাদেশে ১০০টি অর্থনৈতিক অঞ্চল করা হচ্ছে। ইপিজেড ও বিসিক স্টেটগুলোকে পুরোপুরি কার্যকর করার উদ্যোগ নেওয়া হয়েছে। বিভিন্ন জেলায় বিসিক শিল্পনগরীগুলোতে রপ্তানিমুখী পণ্য উৎপাদনের বিষয়টি বিবেচনা করা হচ্ছে। সেখানে বিদেশি বিনিয়োগ আসবে এবং মানুষের কর্মসংস্থান হবে। প্রধানমন্ত্রী বলেন, গোটা বাংলাদেশ যাতে উন্নত হয়, সেদিকে লক্ষ্য রেখেই কাজ করে যাচ্ছি। আমরা সব সময় চাই, আমাদের দেশ এগিয়ে যাক। এফবিসিসিআই সভাপতি শফিউল ইসলাম মহিউদ্দিন অনুষ্ঠানে বক্তৃতা করেন এবং বাণিজ্য মন্ত্রণালয়ের সচিব মো. মফিজুল ইসলাম অনুষ্ঠানে স্বাগত ভাষণ দেন। অনুষ্ঠানে ২০১৫-২০১৬ অর্থবছরে বিভিন্ন পণ্য ও খাতভিত্তিক সর্বোচ্চ রপ্তানি আয়ের জন্য ৫৬টি প্রতিষ্ঠানকে ‘জাতীয় রপ্তানি ট্রফি’ প্রদান করা হয়।"
"শেরপুর-৩ (শ্রীবর্দী-ঝিনাইগাতি) আসনে আবারও সেই হক পরিবারের চাচা-ভাতিজা মুখোমুখি। স্বাধীনতার পর শ্রীবর্দীর বিখ্যাত হক পরিবারেই আওয়ামী লীগ-বিএনপি থেকে তিন প্রার্থী (ডা. সিরাজুল হক-মাহমুদুল হক-ফজলুল হক) মিলে অন্তত ৩০ বছর এমপিত্ব ধরে রেখেছেন। ২০০৮ সালে প্রথমবার হক পরিবারের আওয়ামী লীগ থেকে চাচা আর বিএনপি থেকে ভাতিজা মুখোমুখি হয়েছিলেন। তৃতীয় বারের মতো নৌকা প্রতীকের মনোনয়ন পেয়েছেন দুই মেয়াদের বর্তমান সংসদ সদস্য প্রকৌশলী একেএম ফজলুল হক চান। অপরদিকে চানের সহোদর সাবেক এমপি মরহুম ডা. সিরাজুল হকের ছেলে তিন মেয়াদের সাবেক এমপি ও জেলা বিএনপির সভাপতি মাহমুদুল হক রুবেল ধানের শীষ প্রতীক মনোনয়ন পান। তারা উভয়ই দলীয় মনোনয়নপত্র দাখিল করেছেন এবং দুজনের মনোনয়নও নিশ্চিত। কোনো দৈব ঘটনা না ঘটলে বড় দুই দলের হয়ে দ্বিতীয় বারের মতো এখানে চাচা-ভাতিজার লড়াই দেখবে এলাকার লোকজন। জানা গেছে, ২০০৮ সালে নবম জাতীয় সংসদ নির্বাচনে নৌকা প্রতীক নিয়ে চাচা চান আর ধানের শীষ প্রতীক নিয়ে ভাতিজা রুবেল মুখোমুখি হন। ওই নির্বাচনে চাচা ১ লাখ ৬ হাজার ৬৩১ ভোট পান আর ভাতিজা রুবেল ভোট পান ৬৫ হাজার ৭৫৩ ভোট। ২০১৪ সালে ৫ জানুয়ারির নির্বাচনে দল নির্বাচন বর্জন করায় রুবেল নির্বাচনে অংশ গ্রহণ করেনি। ফলে নির্বাচনে চাচা-ভাতিজার দেখা হয়নি।"
"বঙ্গবন্ধু পরিবারের তৃতীয় প্রজন্ম ও বাগেরহাট-২ (সদর ও কচুয়া) আসনে মহাজোট থেকে আওয়ামী লীগের প্রার্থী শেখ সারহান নাসের তন্ময় বলেছেন, সাংবাদিকরা জাতির বিবেক। আমি তরুণ প্রজন্মের প্রার্থী হিসেবে রাজনীতিতে এসেছি। রাষ্ট্র পরিচালনার জন্য প্রশাসন, বিচার ব্যবস্থাসহ অন্য মাধ্যমগুলো কাজ করে। তবে রাষ্ট্র পরিচালনার জন্য মিডিয়া সব থেকে গুরুত্বপূর্ণ। আমি নিজেও সাংবাদিকতার ছাত্র ছিলাম। আমি বিশ্ববিদ্যালয়ের সাংবাদিক ক্লাবের সদস্য ছিলাম। তাই আপনারা (সাংবাদিকরা) আমাকে সহযোগিতা করবেন। আমার কোনো ভুল-ত্রুটি হলে ধরিয়ে দেবেন। আমি নির্বাচিত হলে দেশের জন্য কাজ করব। না হলেও দেশের জন্য নিবেদিত থাকব। রবিবার দুপুরে বাগেরহাট প্রেস ক্লাব মিলনায়তনে প্রেস ক্লাবসহ সংসদীয় আসনের সব সাংবাদিকের সঙ্গে মতবিনিময় সভায় তিনি এসব কথা বলেন।"
"একাদশ জাতীয় সংসদ নির্বাচনে যশোর-২ আসনে বিএনপি মনোনীত প্রার্থী সাবিরা সুলতানার দণ্ড স্থগিত করে হাই কোর্টের দেওয়া আদেশের ওপর চেম্বার কোর্টের স্থগিতাদেশ বহাল রেখেছে সুপ্রিম কোর্টের আপিল বিভাগ। গতকাল প্রধান বিচারপতি সৈয়দ মাহমুদ হোসেনের নেতৃত্বাধীন আপিল বিভাগের পূর্ণাঙ্গ বেঞ্চ এ বিষয়ে উভয়পক্ষে শুনানি করে চেম্বার কোর্টের দেওয়া স্থগিতাদেশ চলমান রাখে। আদালত আদেশে বলে, ‘স্টে টু কন্টিনিউ’। এর আগে যশোরের ঝিকরগাছা উপজেলা চেয়ারম্যান সাবিরা সুলতানাকে নিম্ন আদালতের দেওয়া ছয় বছরের সাজা ও দণ্ড গত বৃহস্পতিবার স্থগিত করেছিল হাই কোর্টের একটি একক বেঞ্চ। রাষ্ট্রপক্ষ ও দুদকের আবেদনে চেম্বার কোর্ট শনিবার তা স্থগিত করে আপিল বিভাগের নিয়মিত বেঞ্চে শুনানির জন্য আদেশ দেয়। সে অনুযায়ী গতকাল শুনানি হয়।দুদকের  আইনজীবী খুরশীদ আলম খান গণমাধ্যমকে জানান, সাবিরা সুলতানার দণ্ড স্থগিত করে হাই কোর্টের দেওয়া আদেশ স্থগিত করে চেম্বার কোর্টের দেওয়া আদেশ আপিল বিভাগও বহাল রখেছে। সর্বোচ্চ আদালতের এ সিদ্ধান্তের ফলে একাদশ জাতীয় সংসদ নির্বাচনে সাবিরার অংশ নেওয়ার সুযোগ থাকল না। ফলে দুই বছরের বেশি দণ্ডিতদের কেউই নির্বাচনে অংশ নিতে পারবেন না। আদালতে রাষ্ট্রপক্ষে শুনানি করেন অ্যাটর্নি জেনারেল মাহবুবে আলম। সঙ্গে ছিলেন অতিরিক্ত অ্যাটর্নি জেনারেল মুরাদ রেজা ও অতিরিক্ত অ্যাটর্নি জেনারেল মোমতাজ উদ্দিন ফকির। দুদকের পক্ষে ছিলেন আইনজীবী খুরশিদ আলম খান ও অ্যাডভোকেট এ বি এম বায়েজিদ। সাবিরার পক্ষে ছিলেন সিনিয়র আইনজীবী এ জে মোহাম্মদ আলী, এম আমিনুল ইসলাম। অ্যাটর্নি জেনারেল মাহবুবে আলম বলেন, আদেশের ফলে সাবিরা সুলতানার নির্বাচনে অংশ নেওয়ার সুযোগ আর থাকল না। সাংবাদিকদের প্রশ্নের জবাবে মাহবুবে আলম বলেন, শুধু সাবিরা সুলতানাই নন, এটা সংবিধানের বিধান। দুই বছরের বেশি দণ্ডিত কেউ নির্বাচনে অংশ নিতে পারবেন না। জ্ঞাত আয়-বহির্ভূত সম্পদ অর্জন ও সম্পদের তথ্য গোপনের মামলায় গত ১২ জুলাই সাবিরা সুলতানাকে দুটি ধারায় তিন বছর করে ছয় বছরের সাজা দেয় ঢাকার একটি বিশেষ জজ আদালত। যশোর-২ আসনে বিএনপির মনোনয়ন পাওয়া সাবিরা ওই সাজা ও দণ্ড স্থগিতের আবেদন করলে বিচারপতি মো. রইস উদ্দিনের একক হাই কোর্ট বেঞ্চ গত বৃহস্পতিবার ২৯ নভেম্বর তা মঞ্জুর করে। এর আগে হাই কোর্টের একটি দ্বৈত বেঞ্চ বলেছিল, দুই বছরের বেশি দণ্ড ও সাজা হলে আপিল করেও কেউ নির্বাচনে অংশ নিতে পারবে না।"
"নারায়ণগঞ্জ-১ ও নরসিংদী-২ আসনে মনোনয়ন বৈধ হয়েছে জাতীয় পার্টির প্রেসিডিয়াম সদস্য আজম খানের। তিনি দুটি আসনে ভোট করতে চান। গতকাল আজম খান জানান, দলের মনোনয়ন নিয়ে লড়ব, আমার মার্কা হবে লাঙ্গল। রূপগঞ্জ ও পলাশের মানুষের সঙ্গে আমার আত্মার সম্পর্ক। আশা করছি, সাধারণ মানুষ আমার সঙ্গেই থাকবে। কারণ দীর্ঘদিন থেকে রাজনীতি করছি। তিনি জানান, নির্বাচন থেকে কোনোভাবে সরে দাঁড়াব না।"
"নোয়াখালীতে দুই ভিআইপি প্রার্থী ওবায়দুল কাদের ও ব্যারিস্টার মওদুদ আহমদসহ বিএনপি ও আওয়ামী লীগের এবং বিভিন্ন দলের একাধিক প্রার্থী মাঠে রয়েছেন। সম্প্রতি বিভিন্ন দলের ৭১ জন প্রার্থী মনোনয়ন দাখিল করেছেন। প্রায় আসনে বিএনপির ২-৩ জন মনোনয়ন জমা দিয়েছেন। কে পাচ্ছেন ধানের শীষের প্রতীক এ নিয়ে নেতা-কর্মীদের মধ্যে চলছে জল্পনা-কল্পনা। প্রায় আসনে বিএনপির দলীয় চিঠি নিয়ে দুই প্রার্থীই মনোনয়ন জমা দেন। তবে শেষ পর্যন্ত দুই প্রার্থীর সমঝোতা না হলে দলীয় কোন্দল ছড়িয়ে পড়তে পারে বলে আশঙ্কা স্থানীয় নেতা-কর্মীদের। এর মধ্যে বিএনপি ও আওয়ামী লীগের যারা মনোনয়ন দাখিল করেন তারা হলেন— নোয়াখালী-১ আসনে আওয়ামী লীগের এইচ এম ইব্রাহীম, বিএনপির ব্যারিস্টার মাহবুব উদ্দিন খোকন ও বিকল্পধারার সাংগঠনিক সম্পাদক ব্যারিস্টার ওমর ফারুক, নোয়াখালী-২ আসনে আওয়ামী লীগের মোরশেদ আলম, বিএনপির জয়নুল আবদিন ফারুক, কাজী মফিজ ও জাতীয় পার্টি থেকে হাসান মঞ্জুর, নোয়াখালী-৩ আসনে আওয়ামী লীগের মামুনুর রশিদ কিরণ, বিএনপি থেকে বরকতউল্লাহ বুলু ও ডা. মাজহারুল ইসলাম দোলন ও জাতীয় পার্টি থেকে ফজলে এলাহী সোহাগ, নোয়াখালী-৪ আসনে আওয়ামী লীগ থেকে একরামুল করিম চৌধুরী, বিএনপি থেকে মো. শাহজাহান, অ্যাডভোকেট শাহীনুর সাগর, জাতীয় পার্টি থেকে মোবারক হোসেন আজাদ, ইসলামী আন্দোলন বাংলাদেশ থেকে আবদুল হান্নান, নোয়াখালী-৫ থেকে আওয়ামী লীগের সাধারণ সম্পাদক ওবায়দুল কাদের, বিএনপি থেকে ব্যারিস্টার মওদুদ আহমদ ও বিএনএফ থেকে মমতাজ বেগম মনোনয়ন জমা দিয়েছেন।"
"সিলেট-৬ (গোলাপগঞ্জ-বিয়ানীবাজার) আসনে আওয়ামী লীগের প্রার্থী শিক্ষামন্ত্রী নুরুল ইসলাম নাহিদকে পরিবর্তন করে অন্য কাউকে মনোনয়ন দেওয়ার দাবিতে বিক্ষোভ করেছেন দলীয় নেতা-কর্মীরা।গতকাল বিয়ানীবাজার পৌরশহরে নেতা-কর্মীরা মিছিল করে জনতা মার্কেটের সামনে সমাবেশ করে। মিছিলে আওয়ামী লীগ ও অঙ্গ সহযোগী সংগঠনের হাজারো নেতা-কর্মী অংশ নেন। মিছিলে নেতৃত্ব দেন বিয়ানীবাজার উপজেলা স্বেচ্ছাসেবক লীগের সভাপতি ও সাবেক উপজেলা ভাইস চেয়ারম্যান আবুল কাশেম পল্লব।শিক্ষামন্ত্রী নুরুল ইসলাম নাহিদকে নৌকা প্রতীক না দিয়ে প্রার্থী বদলের দাবি জানিয়ে বেলা ২টার দিকে মিছিল বের করেন নেতা-কর্মীরা। এ সময় পুলিশ বাধা দিলে ধাওয়া-পাল্টা ধাওয়ার ঘটনা ঘটে। পরে পুলিশি বাধা উপেক্ষা করে নেতা-কর্মীরা মিছিল করেন। সমাবেশে বক্তব্য রাখেন উপজেলা স্বেচ্ছাসেবক লীগের সভাপতি আবুল কাশেম পল্লব ও লাউতা ইউপি চেয়ারম্যান গৌছ উদ্দিন। বক্তারা বলেন, এ আসনে নৌকার বিজয় নিশ্চিত করতে হলে শিক্ষামন্ত্রী নুরুল ইসলাম নাহিদকে বাদ দিয়ে অন্য কারও হাতে নৌকা তুলে দিতে হবে। অন্যথায় এখানে নৌকার ভরাডুবি ঘটবে।"
"নাটোর-৩ (সিংড়া) সংসদীয় আসনে দাউদার মাহমুদ বিএনপির দলীয় মনোনয়নের নিশ্চয়তা পাওয়ায় বিএনপি জোটের নেতা-কর্মীরা উজ্জীবিত হয়ে উঠেছেন। অনেক দিন পর নেতা-কর্মীরা আনন্দে উদ্বেলিত। তৃণমূল থেকে শুরু করে উপজেলার বিভিন্ন পদে থাকা নেতা-কর্মীদের মাঝে এখন উৎসবের জোয়ার বইছে। উপজেলা বিএনপির সাধারণ সম্পাদক দাউদার মাহমুদ তাদের পছন্দের একজন একনিষ্ঠ কর্মী। তৃণমূল নেতা-কর্মী মনে করছেন, সৎ, যোগ্য ও পরিশ্রমী এই তরুণ সাবেক ছাত্রনেতা সিংড়া উপজেলার গ্রামেগঞ্জে, পাড়া-মহল্লায়, মাঠে-ময়দানে ব্যাপক গণসংযোগ ও যোগাযোগ রেখে জনগণের আস্থা অর্জন করেছেন। তাদের মতে দাউদার মাহমুদই উপজেলা বিএনপির সাবেক সভাপতি, সাবেক সংসদ সদস্য মরহুম আবুল কালাম আজাদ এবং উপজেলা বিএনপির সাবেক সাধারণ সম্পাদক ও সাবেক পৌর মেয়র প্রয়াত শামীম আল-রাজীর মৃত্যুর পর দুঃসময়ের কাণ্ডারি হয়ে এলাকায় বিএনপির হাল ধরে রেখেছেন। তিনি দীর্ঘ রাজনৈতিক জীবনে একাধিকবার কারাবরণও করেছেন। বাসভবনে দাউদার মাহমুদ বলেন, সুষ্ঠু ও নিরপেক্ষ নির্বাচন হলে বিএনপির ঘাঁটি হিসেবে পরিচিত নাটোর-৩ (সিংড়া) আসনটি তিনি অবশ্যই বেগম খালেদা জিয়াকে উপহার দিতে পারবেন।"
"গাজীপুর-৩ আসনের আওয়ামী লীগ প্রার্থী সবুজের পক্ষে মাঠে নেমেছেন এমপিপুত্র দুর্জয়। শনিবার আনুষ্ঠানিকভাবে এমপি রহমত আলীর শ্রীপুরের বাসায় সহস্রাধিক নেতা-কর্মীদের নিয়ে এক ঘরোয়া বৈঠকে নৌকার পক্ষে কাজ করতে ঘোষণা দেন এমপিপুত্র জামিল হাসান দুর্জয়। আর এতে আওয়ামী লীগ নেতা-কর্মীদের মধ্যে জমে থাকা নানা কষ্ট কেটে গেছে বলে জানায় স্থানীয় নেতারা। ঘরোয়া ওই বৈঠকে উপস্থিত ছিলেন, গাজীপুর-৩ আসনের আওয়ামী লীগের মনোনয়নপ্রত্যাশী এমপিপুত্র জামিল হাসান দুর্জয়, শ্রীপুর উপজেলা পরিষদ চেয়ারম্যান আবদুল জলিল, পৌর আওয়ামী লীগের সাধারণ সম্পাদক শেখ নজরুল ইসলাম, রাজাবাড়ী ইউপি চেয়ারম্যান ফারুক হোসেন, শ্রীপুর কলেজের সাবেক ভিপি আহসান উল্লাহ, অ্যাডভোকেট মামুন, উপজেলা যুবলীগের সভাপতি কমরউদ্দিন, ছাত্রলীগের সভাপতি জাকিরুল হাসান জিকুসহ সহস্রাধিক নেতা-কর্মী।এ সময় জামিল হাসান দুর্জয় বলেন, নৌকা মার্কা যে-ই পাবেন, আমরা তার পক্ষে একাট্টা হয়ে কাজ করব। সবাই ঐক্যবদ্ধ হয়ে এবারও নৌকাকে বিজয়ী করব ইনশা আল্লাহ। নৌকা কারও একক মার্কা নয়। এটি আওয়ামী লীগের প্রাণের মার্কা।একাদশ জাতীয় সংসদ নির্বাচনের দিন যতই ঘনিয়ে আসছে। নির্বাচনী মাঠের হিসাব ততই যেন পাল্টাতে শুরু করছে। রাজধানী ঘেঁষা গাজীপুরের সর্বত্র এখন নির্বাচনী হাওয়া লেগেছে। গাজীপুরের সংসদীয় আসন পাঁচটিতে এখন একই অবস্থা বিরাজ করছে। তবে এই ৫টি আসনে আওয়ামী লীগের জয় বরাবরই হওয়ায় আওয়ামী লীগের ঘাঁটি বলে আলাদা পরিচিতি রয়েছে। গত কয়েকটি জাতীয় সংসদ নির্বাচনে এখানে ক্ষমতাসীন আওয়ামী লীগের প্রার্থী না পাল্টালেও এবার পরিবর্তন এসেছে একটি আসনে। এখানে আওয়ামী লীগের বর্ষীয়ান নেতা পাঁচবারের এমপি রহমত আলী অসুস্থ থাকায় মনোনয়ন পেয়েছেন বয়সে তরুণ সাবেক ছাত্রনেতা মোহাম্মদ ইকবাল হোসেন সবুজ। তিনি জেলা আওয়ামী লীগের সাধারণ সম্পাদক হিসেবেও দায়িত্ব পালন করছেন।এদিকে নৌকার প্রার্থী ইকবাল হোসেন সবুজ নির্বাচনী আসনের বিভিন্ন এলাকায় নেতা-কর্মীদের নিয়ে ঘরোয়াভাবে বৈঠক করে যাচ্ছেন। গতকালও উপজেলা সৈলাট এলাকায় দলীয় নেতা-কর্মীদের নিয়ে একটি ঘরোয়া বৈঠক করেন। এ সময় নৌকার প্রার্থী সবুজ বলেন, এখন থেকে শ্রীপুরে কোনো চাঁদাবাজি, সন্ত্রাসী কার্যকলাপ হবে না। শ্রীপুর হবে একটি শান্তির ঠিকানা।এখানে সাধারণ মানুষ শান্তিতে বসবাস করবেন। আর এ জন্য মাননীয় প্রধানমন্ত্রী জননেত্রী শেখ হাসিনা নৌকার প্রতিনিধিত্ব করতে আমাকে মনোনয়ন দিয়েছেন। ইনশা আল্লাহ শ্রীপুরের মানুষ নৌকায় ভোট দিয়ে চমক দেখিয়ে দেবেন। এ সময় নৌকায় ভোট চাইতে গিয়ে কাঁদেন দুর্জয়। তার সঙ্গে সঙ্গে উপস্থিত নেতা-কর্মীরাও কাঁদেন।"
"কুমিল্লার মেঘনা উপজেলা আওয়ামী লীগের সভাপতি মো. শফিকুল আলম নেতা-কর্মীদের সান্ত্বনা দিতে গিয়ে নিজেও আবেগাপ্লুত হয়ে পড়েন। এক পর্যায়ে তিনিও কেঁদে ফেলেন। তিনি বলেন, আজ আপনাদের চোখের পানি বলে দিচ্ছে, আমাকে কত ভালোবাসেন। আমি কখনো আপনাদের ছেড়ে যাব না। আপনাদের ভালোবাসা-আমার সারা জীবনের শ্রেষ্ঠ অর্জন।মেঘনা উপজেলার প্রতিষ্ঠাতা ও সাবেক উপজেলা চেয়ারম্যান শফিকুল আলম আরও বলেন, জীবনের উল্লেখযোগ্য সময়টুকু মেঘনার পেছনে ব্যয় করেছি। সে প্রতিদান আপনারাও দিয়েছেন। জীবনের বাকি সময়টুকু আপনাদের সঙ্গে থাকতে চাই। আমি ধন-দৌলতের পেছনে ছুটিনি। শুধু এই চরের মানুষের ভাগ্য উন্নয়নে ছুটেছি। প্রিয় মেঘনাবাসী, আমি একদিন থাকব না। এই মেঘনাকে আপনারা দেখে রাখবেন। যুবকরা তোমরা মেঘনার ভবিষ্যৎ। তার বক্তব্য শুনে উপস্থিত নেতা-কর্মী ও সাধারণ মানুষ কান্নায় ভেঙে পড়েন। এ সময় আবেগে তারও গলা জড়িয়ে আসে, তিনিও কেঁদে ফেলেন।নেতা-কর্মীদের উদ্দেশে বলেন, সব ভেদাভেদ ভুলে গিয়ে জননেত্রী প্রধানমন্ত্রী শেখ হাসিনার হাতকে শক্তিশালী করতে ঐক্যবদ্ধ হয়ে কাজ করতে হবে।শুক্রবার বিকালে মেঘনা উপজেলার ভাওরখোলা গ্রামে শফিকুল আলমের নিজ বাড়িতে তার আগমন উপলক্ষে আওয়ামী লীগের নেতা-কর্মী ও সাধারণ মানুষের ঢল নামে। পরিণত হয় মিলনমেলায়।মিলনমেলার মেঘনা উপজেলা আওয়ামী লীগের সহসভাপতি মুক্তিযোদ্ধা আবদুল গাফ্ফারের সভাপতিত্বে আরও বক্তব্য রাখেন, মেঘনা উপজেলা আওয়ামী লীগের যুগ্ম সাধারণ সম্পাদক শফিকুর রহমান মাস্টার, উপজেলা পরিষদের ভাইস চেয়ারম্যান তাজুল ইসলাম তাজ, গোবিন্দপুর ইউপি চেয়ারম্যান মাইনুদ্দীন মুন্সী তপন, মেঘনা উপজেলা আওয়ামী লীগের তথ্য বিষয়ক সম্পাদক হুমায়ুন কবির মৃধা, যুব ও ক্রীড়া সম্পাদক ফারুক সরকার, ভাওরখোলা ইউনিয়ন আওয়ামী লীগের সাধারণ সম্পাদক নাজির হোসেন মেম্বার, চন্দনপুর ইউনিয়ন আওয়ামী লীগের সাধারণ সম্পাদক মো. আলমগীর হোসেন, চালিভাঙ্গা ইউনিয়ন আওয়ামী লীগের সাধারণ সম্পাদক নুরুল আমিন মেম্বার, মেঘনা উপজেলা আওয়ামী লীগের কৃষি বিষয়ক সম্পাদক মো. রফিকুল ইসলাম প্রমুখ।"
"জামালপুর-২ (ইসলামপুর) আসনে জাতীয় পার্টির প্রার্থী মোস্তফা আল মাহমুদ রয়েছেন শক্ত অবস্থানে। হ্যামিলনের বাঁশিওয়ালার মতো তিনি নতুন দিনের স্বপ্ন দেখিয়ে ইসলামপুর উপজেলার প্রতিটি ইউনিয়ন, ওয়ার্ড ও গ্রাম পর্যন্ত নেতা-কর্মী ও সাধারণ ভোটারদের তার পক্ষে ঐক্যবদ্ধ করেছেন। সৃষ্টি করেছেন বিপুল বিজয়ের সম্ভাবনা। জাতীয় পার্টির স্থানীয় নেতা-কর্মীরা জানিয়েছেন, যোগ্য নেতৃত্বের অভাবে ইসলামপুর উপজেলায় জাতীয় পার্টির নেতা-কর্মীরা যখন নিষ্প্রভ হয়ে নিজেদের গুটিয়ে নিয়েছিল। ঠিক সেই সময় মোস্তফা আল মাহমুদ পার্টির হাল ধরেন।"
"৯০ বছর বয়সে এসেও সংসদ সদস্য পদে প্রার্থী হচ্ছেন বগুড়ার সোনাতলা উপজেলার চকনন্দন গ্রামের তবিবর রহমান মণ্ডল (৯০)। তিনি বগুড়ার-১ আসন থেকে স্বতন্ত্র প্রার্থী হিসেবে সংসদ নির্বাচনে অংশ নিচ্ছেন। গত ২৮ নভেম্বর সোনাতলা উপজেলা নির্বাহী কর্মকর্তা ও সহকারী রিটার্নিং অফিসার মো. শফিকুর আলমের কাছে মনোনয়নপত্র দাখিল করেছেন। তিনি মনোনয়নপত্র দাখিল করায় ভোটারদের মধ্যে কৌতূহলের সৃষ্টি হয়েছে। একাদশ জাতীয় সংসদ নির্বাচনে বগুড়া-১ (সোনাতলা-সারিয়াকান্দি) নির্বাচনী এলাকায় আওয়ামী লীগ, বিএনপির মনোনীত প্রার্থীদের পাশাপাশি স্বতন্ত্র প্রার্থী হিসেবে দুজন মনোনয়নপত্র দাখিল করেছেন। এদের একজন হচ্ছেন, সারিয়াকান্দি পৌরসভার সাবেক মেয়র আলহাজ টিপু সুলতান অপরজন সোনাতলা উপজেলার চকনন্দন গ্রামের ৯০ বছর বয়সী মো. তবিবর রহমান মণ্ডল। তিনি এক পুত্র সন্তানের জনক।"
"চট্টগ্রাম নগর তথা জেলা রাজনীতির সব থেকে গুরুত্বপূর্ণ আসন মনে করা হয় চট্টগ্রাম-৯ (কোতোয়ালি) আসনকে। নতুন করে আসন বিন্যাসের আগে এটি ছিল চট্টগ্রাম-৮ আসন। অতীতের ইতিহাস পর্যালোচনায় দেখা যায়— এই আসন থেকে যে দলের প্রার্থী নির্বাচিত হয়েছেন, তার দলই সরকার গঠন করে দেশ পরিচালনা করেছে। আসন্ন একাদশ জাতীয় সংসদ নির্বাচনে এই আসনে বিএনপির নেতৃত্বাধীন জাতীয় ঐক্যফ্রন্টের মনোনীত ধানের শীষের প্রার্থী হয়েছেন চট্টগ্রাম মহানগর বিএনপির সভাপতি ডা. শাহাদাত হোসেন। তবে গত মাসাধিককাল ধরে একাধিক রাজনৈতিক মামলায় তিনি কারাবন্দী রয়েছেন। তার বিপরীতে একই আসনে রয়েছেন আওয়ামী লীগের কেন্দ্রীয় সাংগঠনিক সম্পাদক ব্যারিস্টার মহিবুল হাসান চৌধুরী নওফেল। কিন্তু রাজনৈতিক গুরুত্ববহ এই আসনটিতে ধানের শীষ প্রতীকে কারান্তরীণ ডা. শাহাদাতকে জিতিয়ে আনতে তার পক্ষে একাট্টা হয়েছেন বিএনপির সব শ্রেণির নেতা-কর্মী। মর্যাদার এই লড়াইয়ে টিকে থাকা এবং বিজয় ছিনিয়ে আনার জন্য ইতিমধ্যে এই আসনের ওয়ার্ডে এবং ইউনিটে বিএনপি নেতা ডা. শাহাদাতের পক্ষে সংগঠনের অন্যরা উঠান বৈঠক শুরু করেছেন।এদিকে গত শুক্রবার বিকালে নগর বিএনপির সাবেক সভাপতি ও কেন্দ্রীয় কমিটির স্থায়ী সদস্য আমীর খসরু মাহমুদ চৌধুরীর নগর বাসভবন চত্বর থেকে এই উঠান বৈঠকের যাত্রা শুরু হয়। এতে চট্টগ্রাম-৯ আসনের উচ্চপদস্থ নেতা ও সাধারণ কর্মীরা উপস্থিত হয়ে দলীয় প্রার্থীর পক্ষে একাত্মতা প্রকাশ করেন। নগর বিএনপির ভারপ্রাপ্ত সাধারণ সম্পাদক এস এম সাইফুল আলম জানান, দলের মনোনীত প্রার্থী ও ত্যাগী নেতা হিসেবে পরিচিত পেশাজীবী প্রতিনিধি ডা. শাহাদাত হোসেনের পক্ষে চট্টগ্রাম-৯ আসনে কাজ করতে কারও কোনো দ্বিমত নেই। কারাবন্দী নেতা ডা. শাহাদাতকে মুক্ত করে আনতে এবং তাকে বিজয়ী করতে আমরা লড়াই-সংগ্রাম ও নির্বাচনী কৌশল চালিয়ে যাব।"
"গাইবান্ধা-২ (সদর) আসনে বিএনপির পরীক্ষিত ত্যাগী নেতাদের বাদ দিয়ে অন্য দল থেকে হঠাৎ আসা নেতাকে দলীয় মনোনয়ন না দেওয়ার দাবিতে গত শনিবার জেলা মহিলা দল শহরে ঝাড়ু মিছিল বের করে। ঝাড়ু মিছিলটি স্থানীয় স্বাধীনতা প্রাঙ্গণ থেকে বের হয়ে শহরের বিভিন্ন সড়ক প্রদক্ষিণ করে। মিছিল পূর্ব সমাবেশে বক্তারা বলেন, বিএনপি এবং অঙ্গ ও সহযোগী সংগঠনের সব স্তরের নেতা-কর্মীরা জানতে পেরেছেন জেলা জাতীয় পার্টির সভাপতি আবদুর রশিদ সরকারকে গাইবান্ধা-২ (সদর) আসনে বিএনপির পক্ষ থেকে মনোনয়ন দেওয়া হয়েছে।"
"কুমিল্লার-১১টি আসনে ১৩৪ জন প্রার্থী তাদের মনোনয়নপত্র জমা দিয়েছেন। এর মধ্যে ৩টি আসনে আওয়ামী লীগের বিদ্রোহী প্রার্থীরা মনোনয়নপত্র জমা দিয়েছেন। আসন তিনটি হলো— কুমিল্লা-২, ৩ ও ৪।কুমিল্লা-২ (হোমনা-তিতাস) আসনে আওয়ামী লীগ মনোনীত প্রার্থী কুমিল্লা উত্তর জেলা আওয়ামী লীগের সহ-সভাপতি সেলিমা আহমাদ মেরী। এ আসনে আওয়ামী লীগের বিদ্রোহী প্রার্থী হলেন— হোমনা উপজেলা আওয়ামী লীগ সভাপতি মো. আবদুল মজিদ। কুমিল্লা-৩ (মুরাদনগর) আসনে আওয়ামী লীগ মনোনীত প্রার্থী ইউসুফ আবদুল্লাহ হারুন এমপি। এ আসনে আওয়ামী লীগের বিদ্রোহী প্রার্থী হলেন— কুমিল্লা উত্তর জেলা আওয়ামী লীগের সাধারণ সম্পাদক জাহাঙ্গীর আলম সরকার ও তার ছেলে আহসানুল আলম কিশোর।কুমিল্লা-৪ (দেবিদ্বার) আসনে আওয়ামী লীগ মনোনীত প্রার্থী রাজী মোহাম্মদ ফখরুল এমপি। এ আসনে দলের বিদ্রোহী প্রার্থী উত্তর জেলা আওয়ামী লীগের নির্বাহী কমিটির সদস্য মো. আবুল কালাম আজাদ।"
"লালমনিরহাট-৩ আসনের বিএনপি মনোনীত প্রার্থী অধ্যক্ষ আসাদুল হাবিব দুলু আসন্ন নির্বাচন নিয়ে সাংবাদিকদের সঙ্গে মতবিনিময় করেছেন। মতবিনিময় সভায় দুলু বলেন, দেশের গণমাধ্যমকে অবরুদ্ধ করে রাখা মানেই গণতন্ত্রকে অবরুদ্ধ করে রাখা। যেভাবে আইনশৃঙ্খলা রক্ষাকারী বাহিনী ও সরকারি কর্মকর্তাদের দলীয়করণ করা হচ্ছে তাতে এ সরকার আরও ভয়ঙ্কর রূপ নিচ্ছে। শুক্রবার রাতে জেলা বিএনপি আয়োজিত সাংবাদিকদের সঙ্গে এক নৈশভোজ অনুষ্ঠানে তিনি এসব বলেন।"
"ক্রিকেটপাকিস্তান-নিউজিল্যান্ড, ৩য় টেস্টদুপুর ১২টা, সরাসরি, সনি টেন ২ফুটবলব্যালন ডি’অর ২০১৮রাত ১-৩০ মি. (সরাসরি)স্টার স্পোর্টস ১ইতালিয়ান সিরি এআটলান্টা-নেপোলি, রাত ১-৩০ মি.সরাসরি, সনি টেন ২হকি বিশ্বকাপ ২০১৮স্পেন-ফ্রান্স, বিকাল ৫-৩০ মি.সরাসরি, স্টার স্পোর্টস সিলেক্ট ১নিউজিল্যান্ড-আর্জেন্টিনাসন্ধ্যা ৭-৩০ মি.সরাসরি, স্টার স্পোর্টস সিলেক্ট ১"
"নাটোরের সিংড়ায় ডাহিয়া ইউনিয়নের বিভিন্ন হাট-বাজারে ব্যাপক গণসংযোগ করেছেন নাটোর-৩ আসনের আওয়ামী লীগ মনোনীত প্রার্থী অ্যাডভোকেট জুনাইদ আহমেদ পলক। তিনি বিভিন্ন মানুষের কাছে দোয়া, কুশলবিনিময় করেন। এ সময় তিনি বলেন, চলনবিল অবহেলিত জনপদ ছিল, এখন উন্নয়নের জনপদ। রাস্তাঘাট, ব্রিজ, কালভার্ট, শিক্ষা প্রতিষ্ঠানসহ অবকাঠামোর ব্যাপক উন্নয়ন হয়েছে। মানুষের মৌলিক অধিকার পূরণ হয়েছে। তৃণমূলে স্বাস্থ্যসেবা পৌঁছেছে। প্রতিটি ঘর বিদ্যুতের আলোয় আলোকিত হয়েছে।"
লক্ষ্মীপুর-১ রামগঞ্জ আসনে বিএনপির সাবেক এমপি মরহুম জিয়াউল হক জিয়াকে স্মরণ করে তার আমলে এলাকায় ব্যাপক উন্নয়ন কর্মকাণ্ড হয়েছে স্বীকার করে আসন্ন একাদশ জাতীয় সংসদ নির্বাচনে শেখ হাসিনার নৌকা প্রতীকে ভোট চাইলেন আওয়ামী লীগের প্রার্থী আনোয়ার হোসেন খান। শনিবার দুপুরে রামগঞ্জ উপজেলার নোয়াগাঁও ইউনিয়নের পূর্ববিঘা সরকারি প্রাথমিক বিদ্যালয় মাঠে মতবিনিময় সভায় বিএনপির ওই নেতার চাইতে আরও বেশি উন্নয়ন করার প্রতিশ্রুতি দেন আওয়ামী লীগের এ প্রার্থী। এ সময় বিগত ১০ বছরে শেখ হাসিনার সরকার আমলের বিভিন্ন উন্নয়নচিত্র তুলে ধরে দলমত নির্বিশেষে নৌকা প্রতীকে ভোট দিতে সবাইকে শপথ করান তিনি।
"আজ ২৭তম আন্তর্জাতিক এবং ২০তম জাতীয় প্রতিবন্ধী দিবস। জাতিসংঘ ঘোষিত এ দিবসটি ১৯৯২ সাল থেকে বিশ্বব্যাপী পালন করা হচ্ছে। দিবসটির এবারের প্রতিপাদ্য ‘সাম্য ও অভিন্ন যাত্রায় প্রতিবন্ধী মানুষের ক্ষমতায়ন।’দিবসটি উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। দিবসটি উদযাপনে সমাজকল্যাণ মন্ত্রণালয় নানা কর্মসূচি গ্রহণ করেছে। এছাড়া উন্নয়নের মূলধারায় প্রতিবন্ধীদের একীভূতকরণ এবং ক্ষমতায়নের লক্ষ্য নিয়ে বাংলাদেশ সরকারের সমাজকল্যাণ মন্ত্রণালয়, সমাজসেবা অধিদফতর, জাতীয় প্রতিবন্ধী উন্নয়ন ফাউন্ডেশন এবং সংশ্লিষ্ট সরকারি-বেসরকারি প্রতিষ্ঠান দেশব্যাপী বিস্তারিত কর্মসূচি হাতে নিয়েছে। আজ সকাল ১০টায় বঙ্গবন্ধু আন্তর্জাতিক সম্মেলন কেন্দ্রে এ উপলক্ষে এক আলোচনা সভা ও সাংস্কৃতিক অনুষ্ঠানের আয়োজন করা হয়েছে।প্রধানমন্ত্রী শেখ হাসিনা প্রধান অতিথি হিসেবে উপস্থিত থেকে জাতীয় পর্যায়ে আয়োজিত এ অনুষ্ঠানের উদ্বোধন করবেন।সমাজকল্যাণ মন্ত্রণালয়ের সহযোগিতায় দেশের প্রতিটি জেলায় সমাজসেবা অধিদফতর ও সংশ্লিষ্ট প্রতিষ্ঠানসমূহ শোভাযাত্রা, আলোচনা সভা ও সাংস্কৃৃতিক অনুষ্ঠানের আয়োজন করেছে।"
"রাজধানী ঢাকার বিভিন্ন স্থানে অভিযান চালিয়ে র‌্যাব ছদ্মবেশী ডাকাত চক্রের ৯ সদস্যকে গ্রেফতার করেছে। তাদের কাছ থেকে একটি বিদেশি পিস্তল, একটি ম্যাগজিন, দুই রাউন্ড গুলি, পাঁচটি ধারালো অস্ত্র, ৯টি মোবাইল ফোন ও ব্যবহৃত দুটি বাস জব্দ করা হয়েছে।গতকাল দুপুরে রাজধানীর কাওরান বাজারে র‌্যাব মিডিয়া সেন্টারে আয়োজিত এক সংবাদ সম্মেলনে র‌্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান জানান, গ্রেফতারকৃতরা হলো ঢাকার কেরানীগঞ্জের লংকার চরের ইমরান, নাটোর নলডাঙ্গার হলুদঘরের জিহাদ আলী, একই এলাকার জুলহাস হোসেন, ঠাকুরগাঁওয়ের হিরপুর থানার জাদরআলী বাজারের শান্ত হোসেন, ঢাকার আশুলিয়ার টেংকুরী কোনাপাড়ার রকিবুল হাসান, গাজীপুরের কশিমপুরের রাকিবুল ইসলাম, ময়মনসিংহের মুক্তাগাছার দিঘপাড়ার নাঈম মিয়া, ময়মনসিংহের কোতোয়ালি থানার কাওয়াল্ডি চরপাড়ার বাবুল হোসেন ও ঢাকার আশুলিয়ার পান্দুয়া গ্রামের হাবিবুর রহমান। তিনি জানান, এরা মূলত যাত্রীবেশে বিভিন্ন বাসে অবস্থান নিয়ে ডাকাতি করে আসছিল।"
পরিবর্তনের হাওয়া লেগেছে জামালপুর-৫ (সদরে)। ভোটাররা এবার আস্থা রাখতে চান আওয়ামী লীগ প্রার্থী ইঞ্জিনিয়ার মোজাফফর হোসেনের ওপর। এই আসনে ইঞ্জিনিয়ার মোজাফফর হোসেন ছাড়াও মনোনয়ন দিয়েছে বর্তমান এমপি রেজাউল করিম হীরাকে। চূড়ান্তভাবে দল কাকে একক প্রার্থী করবে এনিয়ে ধোঁয়াশা থাকলেও নেতা-কর্মীরা আশা করছেন শেষ পর্যন্ত এই আসনে নৌকার মাঝি হবেন ইঞ্জিনিয়ার মোজাফফর হোসেন। নেতা-কর্মী এবং সাধারণ ভোটারদের বক্তব্য বর্তমান এমপি বিগত ৪ মেয়াদজুড়ে এই আসনে এমপি থাকলেও সদরে কাঙ্ক্ষিত উন্নয়ন হয়নি।
"স্পিনার মেহেদী হাসান মিরাজের পারফরম্যান্সে উচ্ছ্বসিত অধিনায়ক সাকিব। প্রশংসায় পঞ্চমুখ। অবশ্য ভবিষ্যৎ যেন আরও মসৃণ হয়, আরও ক্ষুরধার বোলার হয়ে  বিশ্ব শাসন করতে পারেন, ম্যাচ শেষে সংবাদ সন্মেলনে পাশে বসিয়ে সেই পথ বাতলে দিলেন বিশ্বসেরা অলরাউন্ডার। শুধু তাই নয়, সাফল্য পাওয়ার তরিকাও বলে দিলেন। জানিয়ে দিলেন, ‘সাফল্য পেতে অসাধারণ পরিকল্পনার কোনো প্রয়োজন নেই। সাধারণ পরিকল্পনাই সাফল্য এনে দিবে।’ বয়োজেষ্ঠ্যর কথা শিরোধার্য করতে গভীর মনোযোগ দিয়ে অধিনায়কের কথাগুলো শুনছিলেন ১১৭ রানে ১২ উইকেট নিয়ে ম্যাচসেরার পুরস্কার জেতা মেহেদী হাসান মিরাজ। বাংলাদেশের ক্রিকেট ইতিহাসে এই প্রথম ফলোঅনে ফেলে ইনিংস জয়ের স্বাদ নিয়েছে বাংলাদেশ। ইনিংস ও ১৮৪ রানের অবিশ্বাস্য জয়ের মহানায়ক মিরাজ। দুই ইনিংসে দুর্বোধ্য বোলিং করে ১২ উইকেট নিয়ে একাই ধসিয়ে দিয়েছেন এক সময়কার পরাক্রমশালী ওয়েস্ট ইন্ডিজকে। দুই বছর আগে একইভাবে ক্রিকেটের জনক ইংল্যান্ডকেও ঘূর্ণির বিভ্রমে ফেলেছিলেন। দুই বছর আগে আলো  ছড়ানো মিরাজ এবার ছাড়িয়ে গেছেন নিজেকে। নাম লিখেছেন রেকর্ডে সোনালি বইয়ে।      চট্টগ্রামে আড়ালে পড়েছিলেন তাইজুল, নাঈম ও অধিনায়ক সাকিবের পারফরম্যান্সের। সতীর্থদের ছাড়িয়ে সব আলো নিজের দিকে টেনে নিতে বেছে নেন পয়মন্ত মিরপুরকে। সাড়ে পাঁচ আউন্সের বলটিকে শাসন করে দুই ইনিংসে তুলে নিয়েছেন ৭টি ও ৫টি করে মোট ১২ উইকেট। এজন্য বল করতে হয়েছে ৩৬ ওভার। রান খরচ করেছেন ১১৭। যা বাংলাদেশের সেরা ব্যক্তিগত বোলিং পারফরম্যান্স। আগের রেকর্ডটিও ছিল তার, ২০১৬ সালে ইংল্যান্ডের বিপক্ষে ১৫৯ রানে ১২ উইকেট। মিরপুর টেস্টে অসাধারণ বোলিংয়ের ফল পেয়েছেন হাতেনাতে ম্যাচ সেরার পুরস্কার জিতে। অসাধারণ বোলিংয়ের ব্যাখ্যায় মিরাজ বলেন, ‘ভালো জায়গায় ধারাবাহিকভাবে বল করেছি। এজন্যই উইকেট পেয়েছি। যদি ভালো জায়গায় বল না করতাম, তাহলে উইকেট পেতাম না।’রেকর্ড বইয়ে নাম লেখা মিরাজের সঙ্গী আছেন আরও তিন বোলার। ১০ বা ততোধিক উইকেট নেওয়া বাকি বোলারদের সবাই বাঁ হাতি স্পিনার। বাংলাদেশের প্রথম বোলার হিসেবে ১০ বা ততোধিক উইকেট নিয়েছিলেন এনামুল হক জুনিয়র। ২০০৫ সালে চট্টগ্রামে জিম্বাবুয়ের বিপক্ষে এনামুল ১২ উইকেট নিয়েছেন ২০০ রানের খরচে। সাকিব নিয়েছেন দুবার। একমাত্র অফ স্পিনার হিসেবে দুবার নিয়েছে মিরাজও। গেল মাসে জিম্বাবুয়ের বিপক্ষে তাইজুল ইসলাম ১৭০ রানের খরচে নিয়েছিলেন ১১ উইকেট। সাকিব ২০১৪ সালে জিম্বাবুয়ের বিপক্ষে ১২৪ রানে ১০ উইকেট এবং ২০১৭ সালে অস্ট্রেলিয়ার বিপক্ষে ১৫৩ রানের খরচে নিয়েছিলেন ১০টি।টাইগারদের সেরা বোলিং পারফরম্যান্স তাইজুলের। জিম্বাবুয়ের বিপক্ষে ৩৯ রানে ৮ উইকেট সেরা। নিউজিল্যান্ডের বিপক্ষে সাকিবের পারফরম্যান্স ৩৭ রানে ৭ উইকেট এবং এনামুল জুনিয়রেরও রয়েছে ৭ উইকেটের রেকর্ড। মিরাজ এবারই প্রথম নিলেন ৭ উইকেট। যা বাংলাদেশের অফ স্পিনারদের মধ্যে সেরা। অবশ্য তার আগে এই রেকর্ড আবার বাংলাদেশের মাটিতে কোনো অফ স্পিনারের সেরা পারফরম্যান্স। আগেরটি ছিল অসি স্পিনার নাথান লিওনের, ৯৪/৭।ধারাহিকভাবে এখন টেস্ট জিতছে বাংলাদেশ। চলতি বছর এখন পর্যন্ত টেস্ট খেলেছে ৮টি। জয় তিন, হার চার এবং ড্র একটি। রেকর্ড একেবারেই খারাপ, বলা যাবে না।"
"বিভিন্ন শিল্প কারখানায় আসবাবপত্র থেকে শুরু করে ইলেকট্রনিক্স, ইলেকট্রিক্যাল, অটোমোবাইলসহ অসংখ্য পণ্য উৎপাদনের অন্যতম কাঁচামাল হিসেবে ব্যবহূত বিশ্বমানের নাট, বোল্টু ও স্ক্রু এখন দেশেই তৈরি করছে ওয়ালটন। ওয়ালটনের হাত ধরে এসব পণ্যের আমদানি নির্ভরতাই শুধু কাটেনি, এ খাতে উল্লেখযোগ্য সফলতাও অর্জন করেছে বাংলাদেশ।সংশ্লিষ্ট সূত্রে জানা গেছে, নিজেদের চাহিদা মিটিয়ে দেশের বাজারে বিপুল পরিমাণ নাট, বোল্টু ও স্ক্রু সরবরাহ করছে ওয়ালটন। এসব পণ্য বিদেশেও রপ্তানির প্রক্রিয়া চলছে। ঢাকার নবাবপুরে রয়েছে এসব প্রকৌশল পণ্যের বিশাল বাজার। এতদিন বেশি দাম দিয়ে বিদেশ থেকে এগুলো আমদানি করা হতো। এতে একদিকে বিপুল পরিমাণ বৈদেশিক মুদ্রা ব্যয় হতো, আবার পোহাতে হতো নানান ঝুঁক্কিও। ওয়ালটন দেশেই উচ্চমানসম্পন্ন নাট, বোল্টু ও স্ক্রু তৈরি করায় ব্যবসায়ীরা হাঁফ ছেড়ে বেঁচেছেন। ওয়ালটনের তৈরি নাট, বোল্টু ও স্ক্রু পাইকারি ও খুচরা বিক্রেতাদের মাধ্যমে সারা দেশে পৌঁছে দিচ্ছেন তারা।নিউ নাসির হার্ডওয়্যার স্টোরের স্বত্বাধিকারী নাসির উদ্দিন জানান, আগে তিনি নাট, বোল্টু ও স্ক্রু আমদানি করতেন। এতে সময় বেশি লাগতো এবং খরচও বেশি হতো। আবার আমদানি করা পণ্যের মান নিয়েও পুরোপুরি সন্তুষ্ট হতে পারতেন না। কিন্তু ওয়ালটনের তৈরি এসব প্রকৌশল পণ্যের কোয়ালিটি অনেক ভালো। দেশেই এসব পণ্য উৎপাদন হওয়ায় তিনি সন্তুষ্ট। ওয়ালটন ইন্ডাস্ট্রিয়াল সলিউশনস বিভাগের প্রধান আবদুর রউফ জানান, বার্ষিক প্রায় ১৮০০ টন নাট, বোল্ট ও স্ক্রুর উৎপাদন ক্ষমতা রয়েছে ওয়ালটনের। এর মধ্যে ওয়ালটনের নিজস্ব চাহিদা রয়েছে ৩৬০ থেকে ৪০০ টন। এজন্য বিভিন্ন প্রতিষ্ঠানে এসব সরবরাহের পরিকল্পনা নেওয়া হয়েছে। এরই মধ্যে বিভিন্ন দেশীয় প্রতিষ্ঠানের কাছে বিপুল পরিমাণ নাট, বোল্ট ও স্ক্রু সরবরাহ করা হয়েছে। তিনি বলেন, বাজারে ওয়ালটনের তৈরি এসব পণ্যের চাহিদা ব্যাপক বেড়েছে। এরই প্রেক্ষিতে বর্তমান উৎপাদন ক্ষমতা অন্তত তিন গুণ বাড়ানোর পরিকল্পনা রয়েছে। কারখানায় সংযোজন করা হচ্ছে বিশ্বের লেটেস্ট প্রযুক্তির মেশিনারিজ। বাড়ছে লোকবলও। বেশকিছু দেশীয় ফার্নিচার, বাইসাইকেল, মোটরসাইকেল এবং হোম ও কিচেন অ্যাপ্লায়েন্সেস প্রস্তুতকারী প্রতিষ্ঠান ওয়ালটনের কাছ থেকে নাট, বোল্ট ও স্ক্রু নিচ্ছে। তারা সন্তোষ প্রকাশ করেছেন ওয়ালটনের তৈরি পণ্যের মান নিয়েও।"
"আসন্ন জাতীয় সংসদ নির্বাচনে ইভিএম (ইলেকট্রনিক ভোটিং মেশিন) ব্যবহার নিয়ে চলছিল নানা আলোচনা-সমালোচনা। এর মধ্যে চট্টগ্রাম-৯ (কোতোয়ালি) আসনের ১৪৪টি কেন্দ্রের সব কটিতেই ইভিএমের মাধ্যমে ভোট গ্রহণ করার সিদ্ধান্ত হয়। আঞ্চলিক নির্বাচন কার্যালয় সূত্রে এ তথ্য জানা গেছে। প্রসঙ্গত, শনিবার দুপুরে নগর বিএনপির ভারপ্রাপ্ত সভাপতি ও সাধারণ সম্পাদকের নেতৃত্বে আঞ্চলিক নির্বাচন কর্মকর্তাকে কোতোয়ালি আসনে ইভিএমে ভোট গ্রহণ না করার দাবিতে স্মারকলিপি প্রদান করা হয়েছে। চট্টগ্রাম নির্বাচন অফিস সূত্রে জানা যায়, চট্টগ্রাম-৯ (কোতোয়ালি) আসনের ১৪৪টি ভোটকেন্দ্রে ইভিএমের মাধ্যমে ভোট গ্রহণ করা হবে। এবার জাতীয় নির্বাচনে কোতোয়ালি আসনের মোট ভোটার ৩ লাখ ৯১ হাজার ৩১২ জন। এর মধ্যে পুরুষ ২ লাখ ৪৪ হাজার ৩ জন এবং মহিলা ১ লাখ ৮৭ হাজার ২০৯ জন। মোট ভোটকক্ষ ৭৪৩টি। ইতিমধ্যে এ ব্যাপারে আঞ্চলিক নির্বাচন কার্যালয় প্রয়োজনীয় প্রস্তুতিও গ্রহণ করেছে। আগামী ১৫ ডিসেম্বরের পর ভোট গ্রহণ কর্মকর্তাদের দেওয়া হবে প্রশিক্ষণ। ভোটকেন্দ্রে মেশিন স্থাপনের জন্য রাখা হবে প্রয়োজনীয় স্থানও। চট্টগ্রাম জেলার সিনিয়র নির্বাচন কর্মকর্তা মুহাম্মদ মুনীর হোসাইন খান বলেন, ‘নির্বাচন কমিশনের সিদ্ধান্ত মতে কোতোয়ালি আসনে ইভিএমে ভোট গ্রহণ করা হবে। এ ব্যাপারে ভোট গ্রহণ কর্মকর্তাদের প্রশিক্ষণ, ইভিএম নিয়ে ভোটারদের মধ্যে সচেতনতাসহ আমরা প্রয়োজনীয় সব প্রস্তুতি সম্পন্ন করে চলেছি। আশা করি স্বচ্ছ ও সুষ্ঠুভাবে ইভিএমের মাধ্যমে ভোট গ্রহণ করা হবে।’ জানা যায়, চট্টগ্রাম সিটি করপোরেশনের (চসিক) ১৫ থেকে ২৩ নম্বর ওয়ার্ড এবং ৩১ থেকে ৩৫ নম্বর ওয়ার্ড নিয়ে চট্টগ্রাম-৯ (কোতোয়ালি) আসন। এবার চট্টগ্রাম-৯ (কোতোয়ালি) আসনে ১২ জন প্রার্থী মনোনয়নপত্র জমা দিয়েছেন। এর মধ্যে আছেন আওয়ামী লীগ মনোনীত প্রার্থী ব্যারিস্টার মহিবুল হাসান চৌধুরী, বিএনপি মনোনীত প্রার্থী ডা. শাহাদাত হোসেন, ওয়ার্কার্স পার্টির মোহাম্মদ আবু হানিফ, ইসলামিক ফ্রন্টের মুহাম্মদ ওয়াহেদ মুরাদ, জাতীয় পার্টির (জেপি) মো. মোরশেদ সিদ্দিকী, ইসলামী ঐক্যজোটের মোহাম্মদ দুলাল খান, বাংলাদেশ ইসলামী ফ্রন্টের আবু আজম, বাংলাদেশের কমিউনিস্ট পার্টির মৃণাল চৌধুরী, বাংলাদেশ ন্যাশনাল আওয়ামী পার্টি (ন্যাপ) আলী নেওয়াজ খান, বাংলাদেশ খেলাফত আন্দোলনের মৌলভী রশিদুল হক (বিএসসি), ইসলামী আন্দোলন বাংলাদেশের মো. শেখ আমজাদ হোসেন।"
"বিএনপির কেন্দ্রীয় কমিটির ভাইস চেয়ারম্যান খন্দকার মাহবুব হোসেন বলেছেন, জনগণ ভোটাধিকার প্রয়োগের মাধ্যমে গণতন্ত্র প্রতিষ্ঠার জন্য অধির আগ্রহ নিয়ে অপেক্ষা করছে। ৩০ ডিসেম্বর যদি ৫ জানুয়ারির মতো নির্বাচন সরকার করতে চায় তাহলে দেশের অবস্থা ভয়াবহ হবে। গতকাল মনোনয়নপত্র যাচাই বাছাই শেষে বরগুনা প্রেস ক্লাবে সাংবাদিকদের সঙ্গে এক মতবিনিময় সভায় তিনি এসব কথা বলেন। তিনি বলেন, নির্বাচন কমিশন লেভেল প্লেয়িং ফিল্ডের কথা বলছে। কিন্তু এখনো তারা লেভেল প্লেয়িং ফিল্ড তৈরি  করতে পারেনি। তিনি অভিযোগ বলেন, রাতে একজন নির্বাহী ম্যাজিস্ট্রেট আমাকে ফোন দিয়ে অনুরোধ করেন আপনার সঙ্গে অনেক লোকজন থাকবে তারা যেন আচরণবিধি লঙ্ঘন না করে সে বিষয়টি খেয়াল রাখবেন। আমরা ঠিকই আচরণবিধি মানলাম কিন্তু বাছাই শেষে দেখলাম নৌকা নৌকা বলে মিছিল দিল এতে কি আচরণবিধি লঙ্ঘন হয়নি? বিষয়টি কি প্রশাসনের নজরে পড়েনি। নাকি আইন আচরণবিধি কি শুধু আমাদের জন্যই। অ্যাডভোকেট খন্দকার মাহবুব হোসেন বলেন, উদ্দেশ্যমূলকভাবে বিএনপির চেয়ারপারসন ও সাবেক প্রধানমন্ত্রীকে একটি পরিত্যক্ত কারাগারে রাখা হয়েছে। তার সুচিকিৎসারও কোনো ব্যবস্থা করছে না সরকার। অসংখ্য নেতা-কর্মীকে মিথ্যা মামলায় গ্রেফতার করা হয়েছে। যারা বাইরে আছে তাদেরও বিভিন্ন হুমকি-ধমকি দেওয়া হচ্ছে। এরকম চলতে থাকলে সুষুম নির্বাচন সম্ভব নয়। এ সময় তার সঙ্গে জেলা বিএনপির সভাপতি ও বরগুনা-১ আসনে বিএনপি মনোনীত প্রার্থী নজরুল ইসলাম মোল্লা, জেলা বিএনপির সহ-সভাপতি মেজর জাবের, এ জেড এম সালেহ ফারুক, অর্থ সম্পাদক আবুল কালাম আজাদ, যুগ্ম সাধারণ সম্পাদক তারিকুজ্জামান টিটু প্রমুখ উপস্থিত ছিলেন।"
"একাদশ সংসদ নির্বাচনে খুলনায় আচরণবিধি লঙ্ঘনের পাল্টাপাল্টি অভিযোগ জানিয়েছে বড় দুই দল আওয়ামী লীগ ও বিএনপি। খুলনা-৩ আসনে বিএনপি প্রার্থী রকিবুল ইসলামের বিরুদ্ধে মোটরসাইকেল শোভাযাত্রা বের করে নির্বাচনী আচরণবিধি ভঙ্গের অভিযোগ করেছে আওয়ামী লীগ। অপরদিকে সরকারি দলের বিরুদ্ধে নির্বাচনী আইন ভঙ্গ করে বড় সমাবেশ, যানবাহনে প্রার্থীর ছবিসহ পোস্টার ও প্রচারণায় সিটি করপোরেশনের গাড়ি ব্যবহারের অভিযোগ জানিয়েছে বিএনপি। এ ব্যাপারে জেলা রিটার্নিং অফিসারের কাছে লিখিত অভিযোগ করে ব্যবস্থা গ্রহণের দাবি জানানো হয়েছে। জানা যায়, প্রায় ১০ দশ বছর পর একাদশ সংসদ নির্বাচনে মুখোমুখি হয়েছে আওয়ামী লীগ ও বিএনপি। খুলনায় দুই দলে রয়েছে একাধিক হেভিওয়েট প্রার্থী। ফলে নির্বাচনের মাঠে প্রতিদিন ছড়াচ্ছে বাড়তি উষ্ণতা। গতকাল মহানগর আওয়ামী লীগ সাংগঠনিক সম্পাদক মো. আশরাফুল ইসলাম ও খালিশপুর থানা আওয়ামী লীগ সভাপতি এ কে এম সানাউল্লাহ নান্নু যৌথ বিবৃতিতে জানান, খুলনা-৩ আসনে বিএনপি মনোনীত প্রার্থী রকিবুল ইসলাম বকুল তার দলের নেতা-কর্মীদের নিয়ে নগরীতে মোটরসাইকেল শোভাযাত্রা বের করে নির্বাচনী আচরণবিধি লঙ্ঘন করেছে। একই সঙ্গে কোমলমতি শিশুদের পরীক্ষা কেন্দ্রে যাতায়াতে সমস্যার সৃষ্টি করে আতঙ্কিত করেছে। এই আচরণবিধি লঙ্ঘনের আইনগত ব্যবস্থা গ্রহণের দাবি জানান নেতৃবৃন্দ। অপরদিকে খুলনা-২ আসনে বিএনপির প্রার্থী ও মহানগর সভাপতি নজরুল ইসলাম মঞ্জু বলেন, সরকারি দল নির্বাচনী আইন অমান্য করে বড় নির্বাচনী সমাবেশ করছে। যানবাহনে প্রার্থীর ছবিসহ পোস্টার-স্টিকার লাগানো হয়েছে। নগরীতে নৌকা প্রতীকে ভোট চেয়ে লিফলেট বিতরণ করা হচ্ছে। নির্বাচনী প্রচারণায় সিটি করপোরেশনের গাড়ি ব্যবহার করা হচ্ছে। তিনি সুষ্ঠু ও গ্রহণযোগ্য নির্বাচনী পরিবেশ গড়ে তুলতে নিরপেক্ষ প্রশাসন গড়ে তোলার আহ্বান জানান।"
"২০০৯ সালে ক্যারবীয় দ্বীপে গিয়ে ওয়েস্ট ইন্ডিজকে  হোয়াইটওয়াশ করেছিল বাংলাদেশ। তখনো বাংলাদেশ দলের অধিনায়ক ছিলেন সাকিব আল হাসান। এবার দেশের মাটিতে হোয়াইটওয়াশ করার সময় বাংলাদেশ দলের দায়িত্ব তার কাঁধে। সেবার অধিনায়ক মাশরাফির ইনজুরির কারণে বাংলাদেশকে প্রথমবারের মতো নেতৃত্ব দেওয়ার সুযোগ  পেয়েছিলেন। আর এই সিরিজে ইনজুরি থেকে সদ্য ফিরেই ক্যারিশম্যাটিক পারফর্ম করেছেন। সিরিজ সেরার পুরস্কারও  পেয়েছেন।তবে সাকিব মনে করেন সেই সিরিজের তুলনায় এই সিরিজ জয় অনেক বেশি স্পেশাল, ‘ওটা ছিল আমাদের কোনো কিছুর শুরু, আর এটা আমাদের উন্নতির যে ধারা আছে সেটা  যে অব্যাহত আছে তার রূপ। এই অর্জনটা অনেক বড়। এর  বেশ কয়েকটা কারণ আছে। প্রথমত আমরা কাউকে ফলো অনে ফেলতে পারলাম। যে কোনো দেশের সঙ্গে যে কোনো অবস্থায় জয়টা অনেক বড় ব্যাপার। তারপরও আমাদের উপরের র‌্যাঙ্কিংয়ের কোনো দেশের সঙ্গে এমন রেজাল্ট করি নাই। সেই দিক থেকে এটা অনেক বেশি স্পেশাল। সেখানে যখন শুরুটা করেছি, ওই সিরিজটি আমাদের ক্রিকেটের টার্নিং পয়েন্ট ছিল প্লাস আমরা যখন নিউজিল্যান্ডের সঙ্গে  হোয়াইটওয়াশ করি প্রথমবারের মতো, আমাদের ইমপ্রুফমেন্টের যে ধারা, আমাদের বিশ্বাস তৈরি হওয়ার জন্য বড় ভীত তৈরি করে দিয়েছে এই দুটা সিরিজ।’কিছুদিন আগে বোর্ড সভাপতি নাজমুল হাসান পাপন বলেছিলেন সাকিব টেস্ট খেলতে চায় না! গতকাল জয়ের পর বিশ্বসেরা অলরাউন্ডার জানালেন তিন ফরম্যাটের মধ্যে তার নাকি টেস্ট জয়টাই বেশি ভালো লাগে। সাকিব বলেন, ‘টেস্টটা শুরু হওয়ার আগে সবচেয়ে কষ্ট লাগে। টেস্ট জিতে  গেলে সবচেয়ে আরাম লাগে। কালকেই ড্রেসিংরুমে বলছিলাম, টেস্ট জেতার যে মজা, যে সন্তুষ্টি সেটা অন্য  কোনো ফরম্যাটে নেই। বড় বড় ম্যাচ তো জিতেছি (ওয়ানডে ও টি-২০তে) কিন্তু ওই মজাটা তো টেস্টের মতো লাগে না।’"
"ঢাকা-৮ আসনের মহাজোটের প্রার্থী ওয়ার্কার্স পার্টির সভাপতি রাশেদ খান মেননকে নৌকা দিয়ে বরণ করে নিলেন মনোনয়নবঞ্চিত যুবলীগের ঢাকা মহানগর দক্ষিণের সভাপতি ইসমাইল চৌধুরী সম্রাট। গতকাল সন্ধ্যায় কাকরাইলে সম্রাটের আমন্ত্রণে যুবলীগের নেতা-কর্মীদের সঙ্গে সৌজন্য সাক্ষাৎ করতে আসেন মেনন। এসময় নৌকা তুলে দিয়ে সম্রাট বলেন, প্রধানমন্ত্রী শেখ হাসিনা আপনাকে মহাজোটের প্রার্থী করেছেন। কাজেই আমরা যুবলীগের প্রত্যেক নেতা-কর্মী আপনাকে বিজয়ী করতে মাঠে থাকব। আগামী ৩০ ডিসেম্বর নৌকার বিজয় নিশ্চিত করব। এ সময় রাশেদ খান মেনন নৌকার জয় এনে দিতে যুবলীগের নেতা-কর্মীদের প্রতি আহ্বান জানিয়ে বলেন, মহাজোট প্রার্থীরা জিতলেই উন্নয়নের ধারাবাহিকতা অব্যাহত থাকবে। অন্যথায় দেশ পিছিয়ে যাবে। উল্লেখ্য এ আসনে আওয়ামী লীগের মনোনয়ন প্রত্যাশী ছিলেন ইসমাইল চৌধুরী সম্রাট। তিনি দলের মনোনয়ন ফরম সংগ্রহ ও জমা দেন। কিন্তু এ আসনটিতে আওয়ামী লীগ কাউকে চিঠি দেয়নি। আসনটি মহাজোটের প্রার্থীর জন্য ফাঁকা রাখা হয়।গতকাল মনোনয়নপত্র যাচাই-বাছাইয়ে মেননের মনোনয়নপত্র বৈধ হয়েছে। ফলে তিনিই হচ্ছেন মহাজোটের প্রার্থী।"
"নারায়ণগঞ্জ-৪ আসনে আওয়ামী লীগের এমপি শামীম ওসমান বলেছেন, আমি একদিন থাকব না, মরে যাব। এজন্য আমি মানুষের জন্য কাজ করে মরার পরে সেই কাজের মাধ্যমে বেঁচে  থাকতে চাই। অনেক কাজ করেছি— স্কুল, কলেজ, রাস্তাঘাট। সেজন্য মানুষ আমার প্রশংসা করছে। ভালোবাসা পাচ্ছি। কিন্তু আমার মন ভরছে না। আরও অনেক কিছু করতে চাই। সেজন্য আল্লাহর কাছে দোয়া চাই, আমাদের নেত্রী যেন আবারও প্রধানমন্ত্রী হন আর আমি  যেন আবার এমপি হতে পারি। যদি এ আশা পূরণ হয়, অপূর্ণ ইচ্ছাগুলো পূর্ণ করব। আরও অনেক কিছু করার চেষ্টা করব। শনিবার রাতে সিদ্ধিরগঞ্জ বটতলা জাপানির বাড়ি এলাকায় উঠান বৈঠকে তিনি এসব কথা।"
"উত্তরা ক্লাব লিমিটেডের ২০১৮-২০১৯ মেয়াদের নির্বাচনে বিশিষ্ট ব্যবসায়ী, কোজিমা লিরিক গ্রুপের ম্যানেজিং ডিরেক্টর, সমাজসেবক ও সাংস্কৃতিক ব্যক্তিত্ব ইমরুল আনোয়ার লিটন দ্বিতীয় বারের মতো সভাপতি নির্বাচিত হয়েছেন। কার্যনির্বাহী পরিষদের সদস্য নির্বাচিত হয়েছেন ক্যাপ্টেন ইমরান আহমেদ, মিকি ডায়াছ, ইফতেখার মাহমুদ, সেলিম শাহেদ, মো. গোলাম মাওলা, মো. রাকিবুল হাসান খান, এ এম মাহমুদুর রহমান, মোহাম্মদ আজিজুল হক, মো. মনির হোসেন ইমন ও মো. জাহিদ হাসান। বিজ্ঞপ্তি"
"রংপুর মেডিকেল কলেজ হাসপাতালে বর্জ্য ব্যবস্থাপনায় কাজে লাগানো হচ্ছে গণপূর্ত প্রকৌশলীদের উদ্ভাবিত হপার যন্ত্র। পরীক্ষামূলক বাস্তবায়নে ভালো ফল পাওয়ায় হাসপাতালে স্থায়ীভাবে এ প্রযুক্তি স্থাপন করতে যাচ্ছে কর্তৃপক্ষ। ১৯৬৭ সালে প্রতিষ্ঠিত রংপুর মেডিকেল কলেজ হাসপাতালে বর্তমানে গড়ে প্রতিদিন প্রায় দুই হাজার রোগী ভর্তি থাকেন। প্রায় এক টন চিকিৎসা বর্জ্য জমে হাসপাতালে।সুষ্ঠু বর্জ্য ব্যবস্থাপনা না থাকায় হাসপাতাল চত্বর ও গণশৌচাগারগুলো ময়লা-আবর্জনার ভাগাড়ে পরিণত হয়েছে। পরিচ্ছন্নতা কর্মীরা বর্জ্য খোলা স্থানে রাখেন। এতে দুর্গন্ধ সৃষ্টি হয়। বর্ষার সময় আবর্জনা গোটা হাসপাতাল চত্বরে ছড়িয়ে পড়ে। এমন পরিস্থিতিতে চালকলে ব্যবহূত হপার বর্জ্য ব্যবস্থাপনায় আশার আলো দেখাচ্ছে।বর্তমানে সিসিইউ, চক্ষু, গাইনি, সার্জারি, ইএনটি, লেবার ওয়ার্ড, সাধারণ সার্জারি, নিউরো সার্জারি এবং পথ্য ওয়ার্ডসহ ১২টিতে পরীক্ষামূলক এ হপার স্থাপন        করা হয়েছে। হপারের সঙ্গে যুক্ত আছে ১২ ইঞ্চি ব্যাসের পিভিসি পাইপ। হপারে বর্জ্য ফেললে পাইপ দিয়ে নিচে পড়ে যায়। সেখান থেকে শেডে ফেলেন পরিচ্ছন্নতা কর্মীরা। হাসপাতালের ওয়ার্ড মাস্টার বেলাল হোসেন বলেন, বর্জ্য অপসারণে বিশেষ ব্যবস্থা নেওয়ায় যত্রতত্র ময়লা-আবর্জনা পড়ে থাকে না। আগে প্রতিটি ওয়ার্ডে একজন করে পরিচ্ছন্নতা কর্মীকে তিন শিফটে ব্যস্ত থাকতে হতো। এখন তার প্রয়োজন হচ্ছে না। হপার পদ্ধতির প্রথম ধারণা দেন গণপূর্ত বিভাগের প্রকৌশলীরা। তারা বলেন, বর্জ্য অপসারণে হপার পদ্ধতির সুবিধা পেতে হলে হপারে যুক্ত পাইপ রক্ষণাবেক্ষণ করতে হবে। হপার পদ্ধতি ভালোভাবে কাজ করলে পুরো হাসপাতাল এর আওতায় আনা হবে বলে জানিয়ে রংপুর মেডিকেল কলেজ হাসপাতালের পরিচালক অজয় কুমার রায় বলেন, বর্জ্য রাখার শেড নির্মাণ করা হয়েছে। ইনসিনারেটরও নির্মাণ করা হয়েছে। এটি চালু হলে বর্জ্য ব্যবস্থাপনা অনেক উন্নত হবে। গণপূর্তের নির্বাহী প্রকৗশলী সাকিউল আলম বলেন, হপার পদ্ধতি রংপুর মেডিকেল কলেজ হাসপাতালে প্রথম ব্যবহূত হচ্ছে। সফলতা পাওয়া গেলে সব ওয়ার্ডে এটি চালু করা হবে।"
পেশাগত দায়িত্ব পালনকালে দৈনিক খোলা কাগজের রাজশাহী বিশ্ববিদ্যালয় (রাবি) প্রতিনিধি আলী ইউনুস হৃদয়ের ওপর হামলায় অভিযুক্ত রাবি ছাত্রলীগের সাংগঠনিক সম্পাদক সাবরুল জামিল সুস্ময়ের বহিষ্কার দাবিতে মানববন্ধন কর্মসূচি পালিত হয়েছে। মানববন্ধন থেকে ছাত্রলীগের ইতিবাচক সংবাদ বর্জনের ঘোষণা দেন সাংবাদিকরা।একই সঙ্গে প্রক্টরের পদত্যাগ দাবি করা হয়। গতকাল বিশ্ববিদ্যালয়ের কেন্দ্রীয় গ্রন্থাগারের সামনে ‘বিশ্ববিদ্যালয়ে কর্মরত সাংবাদিকবৃন্দ’ ও ‘গণযোগাযোগ ও সাংবাদিকতা বিভাগের শিক্ষার্থীবৃন্দ’র ব্যানারে এ মানববন্ধন কর্মসূচি পালন করা হয়।
"বরিশালে বিএনপির বিরুদ্ধে মিথ্যাচারের অভিযোগ করেছেন বরিশাল-৪ আসনের আওয়ামী লীগ প্রার্থী স্বেচ্ছাসেবক লীগ কেন্দ্রীয় কমিটির সাধারণ সম্পাদক পংকজ দেবনাথ। গতকাল বিকালে বরিশাল প্রেস ক্লাবে আয়োজিত সংবাদ সম্মেলনে পংকজ দেবনাথ বলেন, বিএনপির প্রার্থী মেজবাহউদ্দিন ফরহাদ নির্বাচনে বাড়তি সুবিধা পেতে তার এবং তার নেতা-কর্মীদের বিরুদ্ধে সংবাদ সম্মেলন করে মিথ্যা অভিযোগ করেছেন। তিনি তার অভিযোগের সুনির্দিষ্ট কোনো প্রমাণ দিতে পারেননি। এমপি হওয়ায় সরকারি সুযোগ-সুবিধা ব্যবহারের অভিযোগ অস্বীকার করে পংকজ দেবনাথ বলেন, হিজলা এবং মেহেন্দিগঞ্জে সরকারি ক্ষমতা ও সুযোগ-সুবিধা ব্যবহার করার মতো কোনো সুযোগ নেই। তিনি বলেন, এই আসনে আওয়ামী লীগের আটজন মনোনয়নপ্রত্যাশী ছিলেন। দলীয় প্রধান তাকে মনোনয়ন দেওয়ার পর অন্য প্রার্থী সবাই মনোনয়ন প্রত্যাহার করে তার পক্ষে কাজ করছেন। এটাই আওয়ামী লীগের সৌন্দর্য। সংবাদ সম্মেলনে মেহেন্দিগঞ্জের পৌর মেয়র মো. কামাল উদ্দিন খান, উপজেলা চেয়ারম্যান অ্যাডভোকেট মনসুর আহমেদ, প্রেস ক্লাব সভাপতি কাজী নাসিরউদ্দিন বাবুলসহ অন্যরা উপস্থিত ছিলেন। এর আগে গত ২৯ নভেম্বর বরিশালে বিএনপি কার্যালয়ে আয়োজিত এক সংবাদ সম্মেলনে বরিশাল-৪ আসনে বিএনপির প্রার্থী মেজবাউদ্দিন ফরহাদ আওয়ামী লীগ প্রার্থী পংকজ নাথের বিরুদ্ধে সন্ত্রাসী লালন, সরকারি সুযোগ-সুবিধা ব্যবহারসহ তার প্রচারে বাধা দেওয়ার অভিযোগ করেন।"
"একটা বিশ্বকাপ যে কত কিছুই উপহার দিতে পারে! লুকা মডরিচ একজন মাঝারি মানের তারকা হিসেবে পরিচিত ছিলেন আগে থেকেই। অন্তত মেসি-রোনালদোর কাতারে তাকে কখনো ভাবা হয়নি। কিন্তু রাশিয়া বিশ্বকাপ তাকে মেসি-রোনালদোরও ওপরে তুলে ধরল। ক্রোয়েশিয়ার এই অধিনায়ক বিশ্বকাপে দলটাকে ফাইনালে তুলেছেন। টুর্নামেন্ট জুড়ে দৃষ্টিনন্দন ফুটবল খেলে ক্রীড়ামোদীদের অন্তর জুড়িয়েছেন। ক্রোয়েশিয়ায় জাতীয় বীরের মর্যাদা পেয়েছেন। বছরের সেরা ফুটবলার হিসেবে এরই মধ্যে আন্তর্জাতিক স্বীকৃতি পেয়েছেন নানাভাবে। ফিফার বর্ষসেরা এবং উয়েফার বর্ষসেরা হওয়ার পর তার চোখ এবার ব্যালন ডি’অরে। গত ১০ বছরে মেসি ও রোনালদোর সাম্রাজ্যে প্রবেশাধিকার পায়নি কোনো ফুটবলারই। ফিফা বর্ষসেরা হোক কিংবা ব্যালন ডি’অর। দুজনে মিলেই ভাগাভাগি করেছেন। একেবারে ঠিক ৫-৫। সমানে সমান। এরই মধ্যে দুই দুটি বিশ্বকাপ জিতেও কেউ মেসি-রোনালদোর এই সাম্রাজ্য দখল করতে পারেনি। অবশেষে এক দশকের নিয়মটা ভেঙে দিয়েছেন লুকা মডরিচ। রিয়াল মাদ্রিদের জার্সিতে উয়েফা চ্যাম্পিয়ন্স লিগ জিতেছেন। বিশ্বকাপে দলকে তুলে নিয়েছেন ফাইনালে। সেরা হওয়ার লড়াইয়ে শীর্ষে উঠে আসার জন্য এরচেয়ে বেশি আর কী চাই! এতদিন ধরে জল্পনা চলেছে। গুজব রটেছে ইউরোপিয়ান মিডিয়ায়। মেসি-রোনালদোকে টপকে নাকি ব্যালন ডি’অর জিতে নিয়েছেন লুকা মডরিচ। লিওনেল মেসি নাকি শীর্ষ তিনেও স্থান পাননি। সবকিছুর সমাধান হতে আর বেশি দেরি নেই। আজ মধ্যরাতেই জানা যাবে ব্যালন ডি’অর জয়ীর নাম। প্যারিসে এক আলো ঝলমলে অনুষ্ঠানের মধ্যদিয়েই সেরা ফুটবলারের হাতে ব্যালন ডি’অর ট্রফি তুলে দিবে কর্তৃপক্ষ। লুকা মডরিচের পক্ষে গুজব রটানো হলেও উইকিপিডিয়ার ব্যালন ডি’অর পেজের ভূমিকায় মেসির পক্ষ নিয়ে লেখা হয়েছে। ‘৩ ডিসেম্বর বিজয়ী মেসির নামই ঘোষণা হতে যাচ্ছে। মেসি এই পুরস্কারটা ষষ্ঠবারের মতো জিতে রোনালদোকে ছাড়িয়ে যাবেন।’ উইকিপিডিয়ার এই ভাষ্য কতটা সঠিক তা কেবল সময়েই জানা যাবে। লুকা মডরিচ যেমন বিশ্বকাপের ফাইনাল খেলেছেন। জিতেছেন উয়েফা চ্যাম্পিয়ন্স লিগ। রোনালদোর কৃতিত্বও তো কম নয়। পর্তুগিজ এই তারকা রিয়ালের জার্সিতে জিতেছেন চ্যাম্পিয়ন্স লিগ। অন্যদিকে লিওনেল মেসি জিতেছেন লা লিগা এবং কোপা দেল রে কাপ। গোলের সংখ্যায়ও এগিয়ে মেসি এবং রোনালদো। তাছাড়া লড়াইয়ে আছেন অ্যাটলেটিকো মাদ্রিদের বিশ্বকাপজয়ী ফরাসি তারকা আঁতোয়ান গ্রিজমান। রাশিয়া বিশ্বকাপ জয়ে তার অবদানই ছিল সবচেয়ে বেশি। দেখা যাক, শেষ পর্যন্ত কার হাতে উঠে এবারের ব্যালন ডি’অর ট্রফি!"
"বিশেষ অভিযানে গ্রেফতার ৬৫কুমিল্লায় বিশেষ অভিযান চালিয়ে ৬৫ জনকে গ্রেফতার করেছে পুলিশ। শুক্রবার সন্ধ্যা থেকে শনিবার সকাল পর্যন্ত জেলার ১৭টি উপজেলায় অভিযান চালিয়ে তাদের গ্রেফতার করা হয়। এদের মধ্যে মাদক মামলার ১১ জন, নিয়মিত মামলায় ১১ জন এবং বাকিদের বাকিদের অন্যান্য মামলায় গ্রেফতার করা হয়। একটি সূত্র জানায়, গ্রেফতারদের অধিকাংশই বিএনপি-জামায়াতের কর্মী। —কুমিল্লা প্রতিনিধিআ.লীগের বর্ধিত সভাএকাদশ জাতীয় সংসদ নির্বাচনকে কেন্দ্র করে চাঁদপুরের ৫টি আসনে আওয়ামী লীগের মনোনীত প্রার্থীকে বিজয়ী করার লক্ষ্যে জেলা আওয়ামী লীগের বিশেষ বর্ধিত সভা হয়েছে। শনিবার সকালে চাঁদপুর ক্লাবে এই সভায় সভাপতিত্ব করেন নাছির উদ্দিন আহমেদ। আবু নঈম দুলাল পাটোওয়ারীর পরিচালনায় বক্তৃতা করেন, ড. মহীউদ্দীন খান আলমগীর, ডা. দীপু মনি, মেজর (অব.) রফিকুল ইসলাম, সুজিত রায় নন্দী। —চাঁদপুর প্রতিনিধিপিঠা উৎসবব্রাহ্মণবাড়িয়ার নবীনগর গুঞ্জন পাঠাগারের উদ্যোগে শুক্রবার সন্ধ্যায় পিঠা উৎসব- ২০১৮ অনুষ্ঠিত হয়েছে। পৌর এলাকার সোহাতা গ্রামের গুঞ্জন পাঠাগারে এই অনুষ্ঠানে ১২৫ প্রকারের শীতের পিঠা প্রদর্শন করা হয়। রাজিয়া খাতুনের সভাপতিত্বে অনুষ্ঠান উদ্বোধন করেন প্রধান শিক্ষক আবু মোছা। প্রধান অতিথি ছিলেন পৌর মেয়র মাঈন উদ্দিন মাইনু। —ব্রাহ্মণবাড়িয়া প্রতিনিধিশোকসভাফরিদপুরের মধুখালী প্রেস ক্লাবের সাবেক সাধারণ সম্পাদক বাংলাদেশ প্রতিদিনের মধুখালী উপজেলা এজেন্ট আকরাম খানের মৃত্যুতে শোকসভা হয়েছে। শনিবার বিকালে প্রেস ক্লাব চত্বরে সৈয়দ এটিএম মাসউদের সভাপতিত্বে এবং কাজল বসুর সঞ্চালনায় শোকসভায় বক্তৃতা করেন হাজী আব্দুল মালেক সিকদার, মনোজ সাহা প্রমুখ। —বোয়ালমারী প্রতিনিধি"
"বিএনপির স্থায়ী কমিটির সদস্য ব্যারিস্টার মওদুদ আহমদ বলেছেন, বিএনপি নেতা-কর্মীদের যেভাবে গ্রেফতার-হয়রানি করা হচ্ছে তাতে ভোটের ন্যূনতম পরিবেশ নেই। লেভেল প্লেয়িং ফিল্ড বলতে তো কিছুই নেই। এ অবস্থায় প্রশাসন ও পুলিশে রদবদল, অভিযান ও গ্রেফতার বন্ধে আবারও দাবি জানায় দলটি। গতকাল বিকালে প্রধান নির্বাচন কমিশনারের সঙ্গে বিএনপি প্রতিনিধি দলের বৈঠক শেষে এ কথা বলেন মওদুদ আহমদ। এদিকে আজ নির্বাচন কমিশনে যেতে পারে আওয়ামী লীগের একটি প্রতিনিধি দল। সিইসির সঙ্গে বৈঠকের পর মওদুদ আহমদ বলেন, ‘আমরা দুটি বিষয়ে কমিশনের সঙ্গে কথা বলেছি। দেশব্যাপী পুলিশি অভিযান, গ্রেফতার চলছে। বর্তমান জেলা প্রশাসক, উপজেলা নির্বাহী অফিসার, পুলিশ সুপার ও ভারপ্রাপ্ত কর্মকর্তারা সরকারি লোক। সরকারের সাজানো প্রশাসন, মন্ত্রী-এমপি বহাল রেখে লেভেল প্লেয়িং ফিল্ড ভাবাই যায় না। এজন্য ভোটের পরিবেশ ফিরিয়ে আনতে গ্রেফতার বন্ধ, প্রশাসন-পুলিশে রদবদল করতে হবে।’ মওদুদ জানান, নির্বাচন কমিশন বিএনপির দাবি পর্যালোচনা করে ব্যবস্থা নেবে বলে আশ্বস্ত করেছে। বিদ্যমান পরিস্থিতির বিষয়ে বিএনপি নেতা দাবি করেন, ‘ভোটের কোনো পরিবেশ নেই; দিন দিন অবনতি হচ্ছে। সরকারের নীলনকশা যেভাবে বাস্তবায়ন হচ্ছে তাতে ইসি কিছু করতে পারছে না। জামিন পাওয়া মুশকিল এখন; বিএনপির সাত সম্ভাব্য প্রার্থীকেও গ্রেফতার করা হয়েছে।মির্জা ফখরুলের চার চিঠি : গণগ্রেফতার বন্ধ, গ্রেফতারকৃতদের মুক্তি, পুলিশ ও জনপ্রশাসনে প্রত্যাহার এবং রদবদলের মাধ্যমে লেভেল প্লেয়িং ফিল্ড নিশ্চিতকরণের দাবি জানান বিএনপি মহাসচিব। ভোট গ্রহণ কর্মকর্তাদের প্যানেল থেকে নিয়োগ ও প্রশিক্ষণ কার্যক্রম বাতিল; প্রতিটি ভোট কেন্দ্রে নৈর্ব্যক্তিক আইনশৃঙ্খলা রক্ষাকারী বাহিনী মোতায়েন এবং জানিপপকে পর্যবেক্ষণ থেকে বিরত রাখার বিষয়ে আলাদা চিঠি দেন মির্জা ফখরুল ইসলাম। ৮ নভেম্বর প্রথম তফসিল ঘোষণার পর বিএনপি, ২০-দলীয় জোট ও জাতীয় ঐক্যফ্রন্টের পক্ষ থেকে কয়েক দফা অভিযোগ জানানো হয় কমিশনে। ২৮ নভেম্বর মনোনয়নপত্র দাখিলের পর ফের গণগ্রেফতার বন্ধ ও রদবদলের দাবি জানাল দলটি।"
"পার্বত্য শান্তিচুক্তির দুই দশক পেরিয়ে গেলেও সমৃদ্ধির জনপদ তিন পার্বত্য জেলায় কাঙ্ক্ষিত শান্তি ফিরে আসেনি। সেখানকার আঞ্চলিক সংগঠনগুলোর পারস্পরিক বিরোধ, অব্যাহত সন্ত্রাস, চাঁদাবাজি ও জাতিগত বিদ্বেষের কারণে পার্বত্য জনপদে সাধারণ মানুষের জীবন বিপন্ন হয়ে পড়েছে। শান্তিচুক্তির অধিকাংশ ধারা বাস্তবায়ন হলেও ভূমি জরিপসহ কয়েকটি ইস্যুতে সরকার ও জনসংহতি সমিতির মধ্যে দূরত্ব বাড়ছে। বিশেষজ্ঞরা বলছেন, পার্বত্য জেলাগুলোতে বিদ্যমান সশস্ত্র গ্রুপগুলোর আধিপত্য বিস্তার, সশস্ত্র গ্রুপগুলোর অব্যাহত চাঁদাবাজি ও পারস্পরিক দ্বন্দ্বের কারণে পাহাড়ের পরিবেশ দুর্বিষহ হয়ে পড়েছে। নিজেদের স্বার্থের দ্বন্দ্বে শান্তিচুক্তি স্বাক্ষরকারী জনসংহতি সমিতি ভেঙে এখন চার টুকরা। এই চার সংগঠনের প্রভাবিত এলাকায় সাধারণ মানুষ নিষ্পেষিত জীবনযাপন করছে। আইনশৃঙ্খলা বাহিনীর সূত্রমতে, চুক্তি স্বাক্ষরের পর থেকে এ পর্যন্ত সামাজিক অপরাধের বাইরে তিন পার্বত্য জেলায় খুন হয়েছেন প্রায় ২ হাজার ২৫০ জন। অপহৃত হয়েছেন ২ হাজার ৪০২ জন। নিহতদের অধিকাংশই বাঙালি। বাঙালিরা খুন হয়েছেন সাম্প্রদায়িক বিদ্বেষ ও চাঁদাবাজির জের ধরে। অন্যদিকে পাহাড়িদের অধিকাংশই নিহত হয়েছেন দলীয় কোন্দলের কারণে। গত এক বছরে কয়েকটি সশস্ত্র হামলায় নিহতদের প্রায় সবাই আঞ্চলিক রাজনৈতিক স্বার্থের বলি। এই পেক্ষাপটে পার্বত্য শান্তিচুক্তির একুশ বছর পূর্ণ হচ্ছে আজ। সূত্র জানায়, শান্তিচুক্তির অধিকাংশ ধারা বাস্তবায়ন হলেও তিন পার্বত্য জেলায় আইনশৃঙ্খলা পরিস্থিতির উল্লেখযোগ্য কোনো উন্নতি হয়নি। আগে সেখানে পাহাড়ি গ্রুপগুলোর কাছে জনপ্রতি অস্ত্র ছিল না। এখন তাদের কাছে উদ্বৃত্ত অস্ত্র রয়েছে। তারা সেগুলো সংঘবদ্ধ চাঁদাবাজিতে ব্যবহারের পাশাপাশি দেশের অন্য এলাকায় কালোবাজারে বিক্রি করে। মহাজোট সরকার ক্ষমতায় আসার পর পার্বত্য শান্তিচুক্তি অনুযায়ী এক ব্রিগেড সৈন্যসহ ৩৫টি অস্থায়ী সেনা ক্যাম্প প্রত্যাহার করেছে। কিন্তু শান্তিচুক্তির মূল এজেন্ডা জনসংহতি সমিতিসহ সশস্ত্র গ্রুপগুলো অস্ত্র সমর্পণের পরিবর্তে নিজেরা অত্যাধুনিক অস্ত্র সংগ্রহ করেছে। বিশেষজ্ঞ মতে, তিন পার্বত্য জেলায় প্রায় ১৫ লাখ মানুষের মধ্যে ৪৮ শতাংশ বাঙালি। বাকি ৫২ শতাংশ বিভিন্ন ক্ষুদ্র নৃ-গোষ্ঠীর অধিবাসী। অথচ ৪৮ শতাংশ বাঙালিকে পার্বত্য জেলা থেকে অন্যত্র সরিয়ে দিতে এবং পার্বত্য তিন জেলা পাহাড়িদের একক আধিপত্যে আনতে কাজ করছেন জনসংহতি সমিতিরি নেতারা। সূত্র জানায়, পার্বত্য জেলাগুলোতে অধিকাংশ বিরোধ জমি নিয়ে। শান্তিচুক্তির আলোকে সরকার ভূমি কমিশন গঠন করে ২০০১ সালে। কমিশন নিয়ে উপজাতীয় নেতাদের আপত্তির কারণে সরকার গত বছর ভূমি কমিশন আইন সংশোধন করে। তারপরও কমিশন কাজ করতে পারছে না। ভূমি কমিশন কার্যকর হোক এটা তারা চায় না। পার্বত্য সূত্রগুলো জানায়, পার্বত্য জেলা থেকে বাঙালিদের উচ্ছেদের জন্য সরকারি খাস জমিতে বসবাসকারী বাঙালিদের জমিকে নিজেদের জমি দাবি করে পাহাড়িরা। রাজনৈতিক এজেন্ডার অংশ হিসেবেই তারা এটা করছে। চুক্তির আলোকে সরকার ভূমি জরিপ করতে চাইলেও সেটা করতে দিচ্ছে না পার্বত্য গোষ্ঠীগুলো। আইনশৃঙ্খলা বাহিনী সূত্র জানায়, পার্বত্য শান্তিচুক্তি স্বাক্ষরের পর দুর্গম অঞ্চলগুলো থেকে সেনা ক্যাম্পগুলো প্রত্যাহার করে নেওয়া হয়। এখন শুধু রোড সাইড ক্যাম্পগুলো বহাল রয়েছে। তারপরও সন্ত্রাস, চাঁদাবাজি, খুন, অপহরণ কমছে না। নাম প্রকাশে অনিচ্ছুক রাঙামাটি সদরের একজন স্কুল-শিক্ষক বলেন, পাহাড়ে সেনাবাহিনী না থাকলে উপজাতীয় সন্ত্রাসীরা বাঙালিদের মিয়ানমারের সেনাবাহিনীর মতোই কচুকাটা করে তাড়িয়ে দেবে। তিন জেলায় সরকারের কোনো নিয়ন্ত্রণ থাকবে না। কোনো সরকারি প্রশাসন থাকবে না যা তারা সব সময় চায়। সূত্র জানায়, তিন পার্বত্য জেলায় প্রতিটি অর্থনৈতিক কর্মকাণ্ডের পেছনেই রয়েছে চাঁদাবাজি। চাষাবাদ, গাছ কাটা, বাগান তৈরি, পণ্য পরিবহনসহ প্রতিটি ক্ষেত্রেই সশস্ত্র গ্রুপগুলোকে চাঁদা দিতে হয়। কাঙ্ক্ষিত চাঁদা না পেলে তারা খুন, অপহরণসহ নানা অপকর্মে লিপ্ত হয়। উল্লেখ্য, জনসংহতি সমিতির চেয়ারম্যান সন্তু লারমা মাঝে মাঝেই ‘বাঙালিদের পার্বত্য চট্টগ্রামের বাইরে পুনর্বাসন করা হয়নি’ বলে সরকারের প্রতি ক্ষোভ প্রকাশ করেন। অথচ শান্তিচুক্তির কোনো ধারা-উপধারাতেই বাঙালিদের অন্যত্র পুনর্বাসনের উল্লেখ নেই। পার্বত্য চট্টগ্রামবিষয়ক মন্ত্রণালয় সূত্রে জানা যায়, পার্বত্য শান্তিচুক্তির ৭২টি ধারার মধ্যে ৪৮টি সরকার বাস্তবায়ন করেছে। বাকিগুলোও বাস্তবায়নের প্রক্রিয়াধীন। সরকারের পক্ষ থেকে একটিই চাওয়া ছিল, সেটি হচ্ছে, অস্ত্র সমর্পণ করে পাহাড়ে শান্তি ফিরিয়ে আনা। কিন্তু সেটিই করা যাচ্ছে না রাজনৈতিক ছত্রচ্ছায়ায় থাকা সশস্ত্র সন্ত্রাসী গ্রুপগুলোর কারণে। পাহাড়ের প্রকাশ্য সংগঠনগুলো এসব সশস্ত্র সংগঠনগুলোকে মদদ দেয় বলে সূত্র জানায়। শান্তি চুক্তি প্রসঙ্গে পার্বত্য চট্টগ্রামের চাকমা সার্কেল চিফ রাজা দেবাশীষ রায় বলেন, চুক্তি বাস্তবায়নের পথে প্রধান অন্তরায় হচ্ছে চুক্তি সংশ্লিষ্ট বিভিন্ন বিষয়ের অপব্যাখ্যা, অপপ্রচার আর বিভিন্ন সম্প্রদায়ের মধ্যে পারস্পরিক আস্থার সংকট। ভূমি সমস্যার যৌক্তিক সমাধান এবং পার্বত্য চুক্তি মোতাবেক তিন পার্বত্য জেলা পরিষদের নির্বাচন করা সম্ভব হলেই অনেক সমস্যা সমাধান হয়ে যাবে। পার্বত্য চট্টগ্রাম বিষয়ক প্রতিমন্ত্রী দীপঙ্কর তালুকদার জানান, আওয়ামী লীগ এই চুক্তি করেছে, আওয়ামী লীগই এই চুক্তি বাস্তবায়ন করবে। কিন্তু চুক্তি বাস্তবায়নের জন্য আমাদের সময়ও দিতে হবে।"
"‘বাংলাদেশ থেকে যাওয়ার পর সেখানে একটি বাড়িতে গৃহকর্মী হিসেবে কাজ শুরু করি। প্রথম দিনেই আমি টের পেয়েছিলাম যে আমার কপালে মনে হয় কষ্ট আছে। ঠিক সেটাই হলো! সারা দিন কাজ করতাম। কিন্তু খাবার জুটত না। এই চার মাসে এক মুঠো ভাত কপালে জোটেনি। চা আর রুটি খেয়ে থেকেছি। একসঙ্গে দশটা/বিশটা কাজের হুকুম দিত তাও আবার সময় ধরে। সময়মতো কাজ না হলে গৃহকর্তা বেল্ট দিয়ে মারত, গরম ইস্তিরি দিয়ে ছ্যাঁকা দিয়ে আমার শরীরের বিভিন্ন জায়গায় দাগ করে দিয়েছে। আর চড়-থাপ্পড় তো প্রতিদিনের বিষয় ছিল। ঘর থেকে বের হওয়ার, এমনি কারও সঙ্গে যোগাযোগ করতে দেওয়া হতো না। আমি চিড়িয়াখানার জন্তুর মতো সবসময় ছটফট করতাম। ১০ দিন আগে বাসা ফাঁকা থাকায় কোনোমতে পালিয়ে বের হয়ে আসি। এরপর পুলিশের কাছে যাই। তারা আমাকে দেশে আসতে সাহায্য করেছে। পরে প্রবাসী বাংলাদেশিদের সহায়তায় দূতাবাসের তত্ত্বাবধানে পরিচালিত দাম্মামের খোবার এলাকার একটি সেইফ হোমে নেওয়া হয়। সেখানে গিয়ে দেখি আমার মতো অনেক নারী রয়েছেন। এরপর আমরা সেখানে থাকতে আর রাজি না হওয়ায় দূতাবাস আমাদের ফেরত আনার ব্যবস্থা করেছে।’ ভাগ্য ফেরাতে সৌদি আরবে পাড়ি দেওয়া শরীয়তপুরের কুলসুম বেগমের জবানবন্দি এসব।স্বামী ও চার সন্তানের এই জননী কুলসুম পরিবারের মায়া ভুলে সামান্য রোজগারের আশায় যান সৌদি আরব। কিন্তু সেটি ছিল কার্যত এক জেলখানা। দীর্ঘ চার মাস সেখানে তাকে সহ্য করতে হয়েছে নির্মম পাশবিক অত্যাচার। মাত্র তিন দিন আগে শরীরে জখম নিয়ে ফিরেছেন এই নারী। তার চোখে-মুখে সেই বর্বর নির্যাতনের ছাপ স্পষ্ট। কান্নাজড়িত কণ্ঠে কুলসুম জানান, ‘ভালো ইনকাম করব এই আশায় সংসার-সন্তানাদি ছেড়ে গিয়েছিলাম সৌদিতে। কিন্তু ভাগ্যের নির্মম পরিহাসে আজ আমি সর্বস্বান্ত। এই চার মাসে কোনো টাকা পাইনি। খালি হাতে ফিরতে হলো।’ ২৭ মে সৌদি আরব থেকে দেশে ফিরে আসেন আরেক নারী কেরানীগঞ্জের মল্লিকা। এই নারী ভয়াবহ নির্যাতনের শিকার হয়েছেন তার গৃহকর্তা ও গৃহকর্ত্রীর কাছে। তিনি বলেন, ‘সেখানে প্রতিদিন আমাকে নির্যাতন করা হতো। খেতে দেওয়া হতো না। কাজে কর্মে একটু ভুলত্রুটি হলেই আটকে রেখে ইলেকট্রিক শক দেওয়া হতো। পাশাপাশি রড গরম করে ছ্যাঁকা পর্যন্ত দেওয়া হতো। গৃহকর্তা মাঝে মাঝে আমাকে ধর্ষণ করত। কিছু বলতে গেলেই গরম রডের ছ্যাঁকা দিত। বাংলাদেশে ফিরে আসার কথা বললেই বলত, আমরা তোকে কিনে এনেছি তিন লাখ টাকা দিলে ছেড়ে দেব। প্রতি মাসে ৩০ হাজার টাকা দেওয়ার কথা বললেও টাকা পাইনি। খালি হাতে ফিরতে হয়েছে বাংলাদেশে।’কুলসুম ও মল্লিকার মতো অনেক নারী প্রতিদিন সৌদি আরব থেকে নির্যাতনের শিকার হয়ে দেশে ফিরে আসছেন এবং এই সংখ্যা দিন দিন বাড়ছেই। দেশে ফিরে এসব নারী নির্যাতনের ভয়াবহ বর্ণনা দিচ্ছেন। ভাগ্য বদলাতে যে নারীরা বিদেশে যাচ্ছেন একটু সুখের আশায় সেখানে তাদের কপালে জুটছে ভয়াবহ শারীরিক, মানসিক ও যৌন নির্যাতনের মতো জঘন্য ঘটনা। গৃহকর্তার ধর্ষণের শিকার হয়ে অন্তঃসত্ত্বা হয়ে দেশে ফিরেছেন কেউ, কাউকে পিটিয়ে মাথা ফাটিয়ে দেওয়া হয়েছে, প্রতিবাদ করায় এক নারীর চুল টেনে টেনে তুলে ফেলা হয়েছে, নির্যাতনের কারণে চার তলা বাড়ির ছাদ থেকে লাফিয়ে পড়ে একজন হাসপাতালের আইসিইউতে ছিলেন অনেক দিন, অনেকেই যৌন নিপীড়নের শিকার। এমন অভিযোগও রয়েছে, পিরিয়ড চলাকালে মালিকের পাশবিকতায় ক্ষত-বিক্ষত হয়েছেন শ্রমিক হয়ে সৌদি আরব যাওয়া অনেক নারী। যার ফলে অনেকে মানসিক ভারসাম্য হারিয়ে ফেলছেন। আবার নির্যাতিতদের অনেককেই পরিবার গ্রহণ করতে চাচ্ছে না।সর্বোচ্চ নিরাপত্তা নিশ্চিত করেই নারী শ্রমিকদের পাঠানো উচিত বলে মনে করেন বিশেষজ্ঞরা। ঢাকা বিশ্ববিদ্যালয়ের সমাজকল্যাণ ও গবেষণা ইনস্টিটিউটের সহকারী অধ্যাপক তৌহিদুল হক বলেন, ‘প্রত্যেক নারী কর্মীকে যাওয়ার সময় মোবাইল ফোন দেওয়া উচিত। কারণ, মেয়েরা ঘরে কাজ করবে। এ ছাড়া মাসে অন্তত একবার দূতাবাসের পক্ষ থেকে মেয়েদের অবস্থা পর্যবেক্ষণ করা উচিত। এজন্য দূতাবাসে লোকবল বাড়ানো কিংবা প্রয়োজনে বেসরকারি সংস্থাগুলোর সহায়তা নেওয়া উচিত। কারণ, আমরা চাই না কোনোভাবেই আমাদের মেয়েরা নির্যাতিত হোক।’"
"বিশ্ব শান্তি ও সব জীবের মঙ্গল কামনায় মুক্তিযুদ্ধের শহীদদের প্রতি শ্রদ্ধা জানিয়ে ৩২ প্রহরব্যাপী শ্রীশ্রী তারকব্রহ্ম মহানামযজ্ঞ ও শ্রীশ্রী রাধাগোবিন্দ অষ্টকালীন লীলা কীর্তন শুরু হয়েছে পোস্তগোলা জাতীয় মহাশশ্মানে। গতকাল সন্ধ্যায় পোস্তগোলা মহাশশ্মানে প্রদীপ প্রজ্বলনের মধ্য দিয়ে কার্যক্রম শুরু হয়। গঙ্গার আহ্বান ও গীতা পাঠ, অধিবাস কীর্তন অনুষ্ঠিত হয়। আজ শ্রীশ্রী তারকব্রহ্ম মহানাম সংকীর্তন। ৮ ডিসেম্বর শনিবার ভোর ৬ টায় নগরকীর্তন অনুষ্ঠিত হবে। শ্যামপুর, গেন্ডারিয়া, সূত্রাপুর, কোতোয়ালি নগর কীর্তন শেষে মহাপ্রসাদ বিতরণের মধ্য দিয়ে উৎসব সমাপণী হবে। নামসুধা পরিবেশন করবেন বরিশালের গোপালকৃষ্ণ সম্প্র্রদায়, সাতক্ষীরার গীতা গোবিন্দ সম্প্র্রদায়, নেত্রকোনার বিমল কৃষ্ণ সম্প্র্রদায়, পটুয়াখালীর শ্রীগুর সম্প্র্রদায়, বরিশালের দাড়িয়াল সম্প্র্রদায়, গোপালগঞ্জের সুধারাম সম্প্র্রদায়, নারায়ণগঞ্জের কেশব সম্প্র্রদায়। কীর্তন চলাকালীন সময়ে ভক্তবৃন্দের মধ্যে প্রসাদ বিতরণের ব্যবস্থা করা হয়েছে।"
"বাংলা ভাষার জনপ্রিয় কথাসাহিত্যিক পশ্চিমবঙ্গের সমরেশ মজুমদার। পশ্চিমবঙ্গ ও বাংলাদেশের জনপ্রিয় এই কথাসাহিত্যিক গতকাল বাংলাদেশের পাঠকদের মুখোমুখি হলেন। শোনালেন তার সৃষ্টিকর্ম ও জীবনের কথা। সমরেশ মজুমদারকে নিয়ে ‘আমার জীবন আমার রচনা’ শীর্ষক আলাপচারিতার আয়োজন করেছে প্রকাশনা সংস্থা বাতিঘর। সকালে রাজধানীর বিশ্বসাহিত্য কেন্দ্রের অষ্টম তলায় বাতিঘর কার্যালয়ে অনুষ্ঠিত হয় এ আলাপচারিতা। আলাপচারিতায় তিনি শোনালেন তার লেখালেখির শুরুর সময় ও মঞ্চনাটকের প্রতি গভীর ভালোবাসার কথা। মিলনায়তন উপচে পড়া  ভক্ত ও পাঠকের ভিড়ে আবেগাপ্লুত হয়ে সমরেশ মজুমদার বলেন, ‘এখানে এসে, এত মানুষের মুখোমুখি বসে যেন নতুন এক জীবন খুঁজে পেলাম।’ তিনি বলেন, ‘আমি যে নাটকের দলটি করতাম সেখানকার একটি চিত্রনাট্য রচনার জন্য প্রথম গল্প লিখি। ওই নাটকটির নাম ছিল “অন্তরাত্মা”। মঞ্চদলটি গল্পটি নিয়ে নাটক না করায় সেটি “দেশ” পত্রিকায় পাঠাই। প্রথমে অবশ্য ছাপা হয়নি। এরপর আমার বন্ধুকে সঙ্গে নিয়ে দেশ পত্রিকার তৎকালীন সম্পাদক বিমল করকে ফোন করে তাগাদা দেওয়ার পর গল্পটা ছাপা হয়। সেখান থেকে ১৫ টাকা পাই। বন্ধুদের নিয়ে সেই টাকাটা উড়িয়ে দিই। খাওয়ার লোভে বন্ধুরা আবারও লিখতে বলেন। আমার প্রথম উপন্যাস “দৌড়”ও দেশ পত্রিকায় ছাপা হয়। খাওয়া ও খাওয়ানোর লোভ থেকেই লেখালেখির জগতে আমার পদার্পণ।’ আলাপচারিতায় তার তিনটি উপন্যাস ‘উত্তরাধিকার’, ‘কালবেলা’ ও ‘কালপুরুষ’ প্রসঙ্গ বার বার ফিরে আসে। উপন্যাস তিনটি নিয়ে সমরেশ মজুমদার বলেন, ‘এ তিনটির মধ্যে প্রথম দুটি অনেকটা জোর করে লেখা। বলা যেতে পারে বাধ্য হয়েই লিখেছি। “উত্তরাধিকার” প্রকাশের পর পাঠকদের আগ্রহে পরে দেশ সম্পাদক সাগরময় ঘোষের নির্দেশে বাকি দুই পর্ব লেখা হয়।’ আড্ডায় উঠে আসে লেখকের ‘সাতকাহন’-এর দীপাবলির কথাও। এ উপন্যাসটি নিয়ে তিনি বলেন, ‘আমার বাড়ির পাশে বারো বছরের একটি মেয়েকে জোর করে বিয়ে দেওয়া হয়। তবে বিয়ের আট দিন পর বিধবা হয়ে মেয়েটি বাবার বাড়ি ফিরে আসে। এখান থেকে দীপাবলি চরিত্রটি তৈরি হয়।’ আত্মজীবনী প্রসঙ্গে এক পাঠক জানতে চাইলে জনপ্রিয় এই লেখক বলেন, ‘আত্মজীবনী লিখলে ঘরে ও বাইরে শত্রু তৈরি হবে। অতএব আমাকে দিয়ে এ কুকার্য সম্ভব হবে না।’ অনুষ্ঠানে উপস্থিত পাঠকদের স্বাগত জানান বাতিঘরের কর্ণধার দীপঙ্কর দাস। স্বাগত বক্তব্য দেন বিশ্বসাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদ। ৭ ডিসেম্বর বাতিঘর চট্টগ্রাম কার্যালয়ে উপস্থিত থাকবেন সমরেশ মজুমদার।"
"তুরস্কের ইস্তাম্বুলে সৌদি কনস্যুলেটে খুন হওয়া সাংবাদিক জামাল খাশোগির নামে যুক্তরাষ্ট্রের ওয়াশিংটনের একটি সড়কের নামকরণ করতে যাচ্ছে। আর সেই সড়কটি ওয়াশিংটনে সৌদি আরবের দূতাবাসের সামনের সড়ক। এই নামকরণের জন্য স্থানীয় কর্মকর্তা নিজেদের মত দিয়েছেন। ব্রিটিশ সংবাদমাধ্যম দ্য গার্ডিয়ান এখবর জানিয়েছে। খবরে বলা হয়েছে, যদি নগর পরিষদ এই প্রস্তাব অনুমোদন দেয় তাহলে সৌদি আরবের দূতাবাস ভবনের সামনের সড়কটি খাশোগির নামে নামকরণ হয়ে যাবে। এই সড়কটির নাম হবে জামাল খাশোগি সড়ক। মার্কিন সংবাদমাধ্যম সিএনএন জানায়, প্রায় এক মাস আগে এই লক্ষ্যে একটি অনলাইন আবেদন করা হয়। এমন উদ্যোগ এর আগেও নেওয়া হয়েছিল।রুশ  প্রেসিডেন্ট ভ্লাদিমির পুতিনের সমালোচক বরিস নেমস্তভের নামে রুশ দূতাবাসের পাশের একটি সড়কেরও নামকরণ করা হয়েছিল। ২০১৫ সালে মস্কোতে বরিসকে হত্যা করা হয়। ২ অক্টোবর ইস্তাম্বুলের সৌদি কনস্যুলেটে নৃশংস হত্যাকাণ্ডের শিকার হন সাংবাদিক জামাল খাশোগি। খুনের নির্দেশদাতা হিসেবে আঙ্গুল উঠে খোদ সৌদি যুবরাজ মোহাম্মদ বিন সালমানের বিরুদ্ধে।  সৌদি আরবের পক্ষ থেকে প্রথমে এ হত্যাকাণ্ডের খবর অস্বীকার করা হয়। পরে আন্তর্জাতিক চাপের মুখে হত্যাকাণ্ডের ঘটনা স্বীকার করলেও এর সঙ্গে যুবরাজ মোহাম্মদ বিন সালমানের সম্পৃক্ততার খবর অস্বীকার করা হয়। ওই ঘটনায় দুনিয়াজুড়ে সমালোচনার মুখে পড়েন এমবিএস নামে সৌদি যুবরাজ।"
"প্রকৃতি, রোগবালাই, প্রতিকূল পরিবেশের সঙ্গে পাল্লা দিয়ে ফসল উৎপাদন করেন বাংলাদেশের কৃষক। কিন্তু দীর্ঘদিনের পরিশ্রম এবং খরচে উৎপাদিত পণ্যের ন্যায্যমূল্য পান না তারা। তাই কৃষিকে বাঁচাতে হলে কৃষকের উৎপাদিত পণ্যের ন্যায্যমূল্য নিশ্চিত করতে হবে বলে মন্তব্য করেন সাবেক কৃষি সচিব আনোয়ার ফারুক। গতকাল বাংলাদেশ প্রতিদিনকে দেওয়া এক সাক্ষাৎকারে তিনি বলেন, এখন সবচেয়ে বেশি আলোচনা হয় নিরাপদ খাদ্য নিয়ে। কৃষকদের অনেকেই কীটনাশক ব্যবহার না করে জৈব সার ব্যবহার করছেন। কিন্তু তারা পণ্যের দাম পাচ্ছেন না। প্রয়োজনে কৃষকদের প্রণোদনার ব্যবস্থা করতে হবে। আগামী ৫ বছর দেশের কৃষিকে এগিয়ে নিতে হলে রাজনৈতিক দলগুলোকে কৃষি ও কৃষককে গুরুত্ব দিতে হবে। ইশতেহারে কৃষকের জন্য রাখতে হবে ন্যায্যমূল্য পাওয়ার নিশ্চয়তা। আনোয়ার ফারুক আরও বলেন, মাঠ থেকে পণ্য বাজারজাতকরণে অনেক ক্ষতির সম্মুখীন হতে হয় কৃষককে। গুদামজাতকরণ এবং সংরক্ষণের সুযোগও কম রয়েছে। কৃষি পণ্য পরিবহনের ক্ষেত্রে রয়েছে বিভিন্ন রকমের ভোগান্তি। কৃষি খাতে অনেক সফলতা এসেছে। এই সফলতার ধারা অব্যাহত রাখতে কৃষককে বাঁচাতে হবে। শিক্ষিত তরুণদের কৃষিতে টানতে হবে। কৃষি খাতকে আকর্ষণীয় করে তুলতে না পারলে মানুষ কষ্ট করে ফসল ফলাবে না। মনে রাখতে হবে, কৃষক বাঁচলে বাঁচবে কৃষিপ্রধান বাংলাদেশ।"
"ইরানের সঙ্গে সম্পর্কোন্নয়নের আহ্বান জানিয়ে পাকিস্তানের পররাষ্ট্রমন্ত্রী শাহ মেহমুদ কোরেশি বলেছেন, পাকিস্তান সব ক্ষেত্রে তেহরানের সঙ্গে সম্পর্ক শক্তিশালী করতে চায়। শুক্রবার ইমরান খান সরকারের ১০০ দিন পূর্তি উপলক্ষে এক অনুষ্ঠানে দেওয়া বক্তব্যে এ আহ্বান জানান তিনি। ইরানের সংবাদমাধ্যম ইরনা ও পার্স টুডের প্রতিবেদনে এ তথ্য জানানো হয়। প্রতিবেশী দেশ ইরান সম্পর্কে পাকিস্তানের পররাষ্ট্রমন্ত্রী বলেন, ‘ইরানের সঙ্গে দীর্ঘ সীমান্তকে শান্ত ও স্থিতিশীল করতে পাকিস্তান বদ্ধপরিকর।’ কোরেশি আরও বলেন, ‘ইমরান খানের নেতৃত্বাধীন পিটিআই সরকার ইরানসহ সবগুলো প্রতিবেশী দেশের সঙ্গে সম্পর্কের উন্নয়নকে পররাষ্ট্রনীতির মূল লক্ষ্যে পরিণত করেছে।’ এ ছাড়া তিনি ভারতের সঙ্গে সম্পর্কোন্নয়নেরও আগ্রহ প্রকাশ করেন।"
"কক্সবাজার-৪ (উখিয়া-টেকনাফ) আসনের আলোচিত সমালোচিত সংসদ সদস্য আবদুর রহমান বদির গাড়িতে গুলি বর্ষণের ঘটনায় মামলা দায়ের করা হয়েছে। গতকাল সকালে বদির ব্যক্তিগত গাড়ির চালক মোহাম্মদ খোরশেদ আলম বাদী হয়ে এজাহারনামীয় তিন বিএনপি নেতাসহ সাতজনকে আসামি করে এ মামলা দায়ের করেন। এজাহারে তিনি সংসদ সদস্য বদিকে হত্যা চেষ্টার অভিযোগ আনেন। মামলায় আসামিরা হলেন— টেকনাফ উপজেলা বিএনপির সাধারণ সম্পাদক মোহাম্মদ আবদুুল্লাহ, তার শ্যালক সালাউদ্দিন হেলাল ও রহুল আমিন। উল্লেখ্য, গত শুক্রবার রাতে উখিয়া থেকে টেকনাফ ফেরার পথে কক্সবাজার-৪ আসনের সংসদ সদস্য আবদুর রহমান বদির গাড়িতে গুলি চালিয়েছিল দুর্বৃত্তরা।খুলনায় গুলির ঘটনায় গ্রেফতার নেই : খুলনা থেকে নিজস্ব প্রতিবেদক জানান, খুলনায় মৎস্য ও প্রাণিসম্পদ মন্ত্রী নারায়ণ চন্দ্র চন্দ-এর জামাতা বাংলাদেশ ব্যাংক খুলনার ডিজিএম প্রভাস কুমার দত্তকে (৫৬) গুলি করার ঘটনায় কেউ গ্রেফতার হয়নি। এ ঘটনায় কোনো কারণ উদঘাটন হয়নি। তবে পুলিশ ঘটনার সঙ্গে জড়িতদের গ্রেফতারের চেষ্টা করছে। গত শুক্রবার রাত সাড়ে ১০টার দিকে নগরীর বকশিপাড়ায় প্রভাসের বাসায় ঢুকে গুলি করে দুর্বৃত্তরা। পরে তাকে উদ্ধার করে খুলনা মেডিকেল কলেজ হাসপাতালে ভর্তি ও অস্ত্রোপচার করা হয়েছে। দুর্বৃত্তদের ছোড়া একটি গুলি প্রভাসের পেটের ডানদিকে বিদ্ধ হয়েছে।"
কৃষি খাতে বিশাল সাফল্য এখন প্রশংসিত। আগামীতেও কৃষি খাত নিয়ে রাজনৈতিক দলগুলোর ইশতেহারে পরিকল্পনা চান সংশ্লিষ্ট বিশেষজ্ঞরা। বাংলাদেশের কৃষি পণ্য উৎপাদন ও বাজারজাতকরণেও সুনির্দিষ্ট কর্মসূচি প্রয়োজন। এ নিয়ে কথা বলেছেন আমাদের নিজস্ব প্রতিবেদক ও
"একাত্তরের রণাঙ্গনের বীরকন্যা বীরপ্রতীক তারামন বিবি আর নেই (ইন্না লিল্লাহি ওয়া ইন্না ইলাইহি রাজিউন)। মৃত্যুকালে তার বয়স হয়েছিল ৬২ বছর। তিনি স্বামী, এক ছেলে ও এক মেয়ে রেখে গেছেন। বিজয়ের মাসের প্রথম প্রহরে কুড়িগ্রামের রাজীবপুর উপজেলার কাচরিপাড়ায় নিজ বাড়িতে শেষনিঃশ্বাস ত্যাগ করেন তিনি।বীরপ্রতীক খেতাবপ্রাপ্ত তারামন বিবি দীর্ঘদিন ধরে শ্বাসকষ্টসহ বার্ধক্যজনিত নানা রোগে ভুগছিলেন। গতকাল বাদ জোহর রাষ্ট্রীয় মর্যাদায় সম্মান জানানোর মধ্য দিয়ে জানাজা শেষে পারিবারিক কবরস্থানে তাকে চিরশায়িত করা হয়। তারামন বিবি কুড়িগ্রাম জেলার চর রাজীবপুর উপজেলার শংকর মাধবপুর গ্রামে জন্মগ্রহণ করেন। তার বাবার নাম আবদুস সোহবান ও মা কুলসুম বিবি। তার স্বামীর নাম আবদুল মজিদ। ১৯৭১ সালে ১১ নম্বর সেক্টরের অধীন তারামন বিবি যুদ্ধ করেছিলেন। তখন তার বয়স ছিল মাত্র ১৩-১৪ বছর। যুদ্ধ শেষে ১৯৭৩ সালে তৎকালীন সরকার মুক্তিযুদ্ধে তারামন বিবিকে তার সাহসিকতা ও বীরত্বপূর্ণ অবদানের জন্য ‘বীরপ্রতীক’ উপাধিতে ভূষিত করে। ১৯৯৫ সালের ১৯ ডিসেম্বর তৎকালীন সরকার তারামন বিবিকে বীরত্বের পুরস্কার তার হাতে তুলে দেয়। তার মৃত্যুতে রাষ্ট্রপতি আবদুল হামিদ এক শোকবার্তায় বলেন, মুক্তিযুদ্ধে তারামন বিবির অংশগ্রহণ মুক্তিযোদ্ধাদের কাছে একটি উদাহরণ ছিল। মুক্তিযুদ্ধে তার অবদান জাতি চিরদিন শ্রদ্ধার সঙ্গে স্মরণ করবে। কুড়িগ্রাম জেলা প্রশাসক সুলতানা পারভীনসহ অনেকে এ বীরকন্যার রুহের মাগফিরাত কামনা করেছেন।"
"শেরেবাংলা কৃষি বিশ্ববিদ্যালয়ের উপাচার্য অধ্যাপক কামাল উদ্দিন আহমেদ বলেছেন, কৃষি খাতে কিছু ভালো প্রণোদনা রয়েছে। এ ছাড়া কৃষিপণ্য বাজারজাতকরণ অত্যন্ত গুরুত্বপূর্ণ। কারণ কৃষক তার উৎপাদিত পণ্যের সঠিক মূল্য পাচ্ছে না। এই বাজারজাতের ব্যবস্থা করার নিশ্চয়তা এবারের নির্বাচনে আসতে পারে। দেখা গেছে, বগুড়ায় কৃষক আলু বিক্রি করছে ১০ টাকায়, অথচ তা ঢাকায় আসতে আসতে ৩০ টাকা হয়ে যাচ্ছে। এক্ষেত্রে কৃষক ২০ টাকা থেকে বঞ্চিত হচ্ছে। যদি সরকার বাজারজাতকরণের ব্যবস্থা রাখতে পারে তাহলে কৃষক ন্যায্যমূল্য পেয়ে যাবে। প্রয়োজনে প্রতিটি জেলায় বায়িং সেন্টার করা যেতে পারে। কৃষক তার কৃষিপণ্য সেখানে দিয়ে আসবে, আর সেখান থেকে ঢাকাসহ বিভিন্ন এলাকায় চলে যাবে। তিনি বলেন, কৃষকের প্রশিক্ষণ ও সচেতনতা বাড়ানোর বিষয়টিতে গুরুত্ব দিতে হবে। কারণ কোন সময়ে, কোন অবস্থায়, কোন ফসলের জন্য কী কী উপযোগী, তা সব কৃষক জানে না। কৃষি খাতের মধ্যে সারে সরকারের ভর্তুকি আছে। তেমনি বিদ্যুতে ভর্তুকি দেওয়া গেলে চালের দাম কম হতে পারত। অনেক কৃষিপণ্য আছে যেগুলো পচনশীল। এগুলো যথাযথভাবে সংরক্ষণের জন্য কৃষককে স্টোরিং সুুবিধা দিতে হবে। কৃষিপণ্য প্রসেসিং এবং প্যাকেজিং সিস্টেমে উন্নয়ন ঘটাতে হবে। এই সুযোগ সুবিধাগুলো না থাকা মানে কৃষিক্ষেত্রে মৌলিক সমস্যা থাকা। আমাদের কৃষিনির্ভরতা কমেনি, বরং ৪ গুণ বেড়েছে। পরিবেশ সুরক্ষায় প্লাস্টিকের চেয়ে কৃষিপণ্য পাটের ব্যবহার বাড়ানোর পদক্ষেপ নিতে হবে। একই সঙ্গে প্রতিটি গ্রামে একজন করে কৃষি বিশেষজ্ঞের উপস্থিতি নিশ্চিত করা যেতে পারে। পার্বত্য অঞ্চলকে চা, মাল্টা, কমলা ও আনারসসহ বিভিন্ন ফল-ফলাদি চাষে কাজে লাগানো যেতে পারে।"
"কৃষি ও গণমাধ্যম ব্যক্তিত্ব শাইখ সিরাজ বলেছেন, আগামী ৫ বছরে কৃষি খাতে খুব দ্রুত পরিবর্তন হবে। বেশকিছু উল্লেখযোগ্য খাতে ব্যাপক পরিবর্তন ঘটবে। যা হয়তো আমরা এখন ভাবতেও পারছি  না। নির্বাচন সামনে রেখে সেই আলোকে ইশতেহারে কিছু নীতিগত সিদ্ধান্ত নেওয়া প্রয়োজন। প্রো-এগ্রিকালচার প্রো-ফারমার্স পলিসি গ্রহণ করতে হবে। কারণ কৃষিকে শুধু ফল বা ফসল চাষের খাত হিসেবে দেখার অবকাশ নেই। এর উপ-খাতগুলোতেও গুরুত্ব বাড়াতে হবে, যেমন- গবাদি পশুর খামার, মৎস্য খামার ও পোলট্রি খামার। কৃষি বাজেটে এই উপ-খাতগুলোতে থোক বরাদ্দের ক্ষেত্রে রাষ্ট্রীয় পর্যায়ে তেমন কোনো নজর নেই। অথচ এগুলোতেই বেশি নজর দেওয়া প্রয়োজন ছিল। কারণ এই উপ-খাতগুলোর সঙ্গে সবচেয়ে বেশি জড়িত শিক্ষিত তরুণরা। তাদের এই পদক্ষেপে অনেক কর্মসংস্থানের সুযোগ রয়েছে। তিনি বলেন, কৃষক যাতে ন্যায্যমূল্য ঠিকমতো পায় সেজন্য কৃষিবাজার ব্যবস্থায় সরকারের নজর বাড়াতে হবে। ফারমার্স মার্কেটে গুরুত্ব দিতে হবে। কৃষিতে যে পরিমাণ ভর্তুকি আছে তা আরও বাড়ানো উচিত। সারে ভর্তুকি আছে বলেই কৃষক ধান চাষে আগ্রহী। কৃষকের অবদানেই আমরা ১৭ কোটি মানুষ খেয়ে-পরে বেঁচে আছি। তাকে যন্ত্র ভাবলে হবে না, রক্ত মাংসে গড়া মানুষ ভাবতে হবে। কৃষকের জীবনমান উন্নয়নের কথা ভাবতে হবে। কৃষিকাজের জন্য একজন কৃষকের কত ধরনের অসুখ-বিসুখ হয় অথচ তার স্বাস্থ্য সুরক্ষার কোনো চিন্তা নেই। উন্নতবিশ্বে কৃষিতে আধুনিক প্রযুক্তি ব্যবহার হচ্ছে, এটা আমাদের দেশেও ব্যবহার করা সম্ভব। যদিও নগরীয় কৃষিব্যবস্থাকেও আধুনিক কৃষি বলা যেতে পারে। প্রযুক্তির ব্যবহারে নগরীর ভবনে শাকসবজির চাষ হচ্ছে। আমাদের নগরীতে প্রায় ৪ লাখ দালান-কোঠা আছে। এগুলোর প্রত্যেকটিতে যদি ছাদবাগান নিশ্চিত করা যেত, তাহলে ওই ভবনের পরিবার নিরাপদ খাদ্য পেত এবং শহরেও সবুজায়ন হতো। পরিবেশও ঠিক থাকত। নতুন ভবন নির্মাণের ক্ষেত্রে ছাদবাগান নিশ্চিত করার নীতিগত পদক্ষেপ নেওয়া যেতে পারে। কৃষি গবেষণায় বাজেট বরাদ্দ আরও বাড়াতে হবে। ফলে কৃষি বিজ্ঞানীদের যথাযথ কাজে লাগানো যাবে। আগে যদি আমরা তাদের যথাযথভাবে কাজে লাগাতে পারতাম তাহলে খাদ্য নিরাপত্তার চাবিকাঠি বাংলাদেশের হাতে থাকত।"
"চাঁপাইনবাবগঞ্জ-২ (গোমস্তাপুর-নাচোল-ভোলাহাট) আসনে কৃষক শ্রমিক জনতা লীগের প্রার্থী হিসেবে পিতা ও পুত্র সংসদ নির্বাচনে অংশ নিয়েছেন। ফলে কে আসল প্রার্থী আর কে ডামি প্রার্থী এ নিয়ে সাধারণ ভোটারদের মধ্যে কৌতূহল সৃষ্টি হয়েছে। তবে দুজনই আসল প্রার্থী বলে দাবি করছেন। অন্যদিকে চাঁপাইনবাবগঞ্জ-৩ (সদর) আসনে দুই চাচাতো ভাই বৃহৎ দুই দলের প্রার্থী হিসেবে অংশ নিয়েছেন। জানা গেছে, গত ২৮ নভেম্বর চাঁপাইনবাবগঞ্জ-২ আসনে সহকারী রিটার্নিং অফিসার ও গোমস্তাপুর উপজেলা নির্বাহী অফিসারের কাছে কৃষক শ্রমিক জনতা লীগের প্রার্থী হিসেবে মনোনয়নপত্র জমা দেন নূরুল ইসলাম সেন্টু এবং তার ছেলে মো. ফেরদৌস ইসলাম। এর পর তারা দুজনই আসল প্রার্থী বলে প্রচারণা চালাচ্ছেন। তবে মনোনয়নপত্র প্রত্যাহারের শেষ দিন পর্যন্ত দেখার অপেক্ষায় থাকতে হবে কে আসল প্রার্থী। অন্যদিকে চাঁপাইনবাবগঞ্জ-৩ আসনে আওয়ামী লীগের প্রার্থী হিসেবে জেলা আওয়ামী লীগের সাধারণ সম্পাদক ও বর্তমান সংসদ সদস্য মো. আবদুল ওদুদ এবং তার আপন চাচাতো ভাই সাবেক সংসদ সদস্য ও বিএনপির যুগ্ম মহাসচিব মো. হারুনুর রশিদ বিএনপির প্রার্থী হিসেবে অংশ নিয়েছেন। এ নিয়ে সাধারণ ভোটারদের মধ্যে কৌতূহল রয়েছে। শেষ পর্যন্ত কে নির্বাচিত হন তা দেখার জন্য নির্বাচন পর্যন্ত অপেক্ষা করতে হবে।"
"ইনজুরির কারণে ওয়েস্ট ইন্ডিজের বিরুদ্ধে দ্বিতীয় টেস্টে দলে ছিলেন না তামিম ইকবাল। তবে ড্যাসিং ওপেনার যে ওয়ানডে দলে ফিরছেন তা অনেকটাই নিশ্চিত। গতকাল ওয়েস্ট ইন্ডিজের জন্য বাংলাদেশ ক্রিকেট বোর্ড প্রস্তুতি ম্যাচের জন্য দল ঘোষণা করেছে। সেই দলে রয়েছেন তামিম ইকবাল। ৬ ডিসেম্বর প্রস্তুতি ম্যাচে বিসিবি একাদশকে নেতৃত্ব দেবেন মাশরাফি বিন মর্তুজা।ওয়েস্ট ইন্ডিজের বিপক্ষে দ্বিতীয় ও শেষ টেস্টের তৃতীয় দিন আজ। বাংলাদেশের দেওয়া ৫০৮ রানের জবাবে গতকাল দিন শেষে ৫ উইকেট হারিয়ে ক্যারিবীয়দের স্কোর ৭৫ রান। উইকেটের যে অবস্থা আজ খেলা শেষ হওয়ার সম্ভাবনাই বেশি। আর এই টেস্ট শেষ হলেই শুরু হবে ওয়ানডে সিরিজের জন্য প্রস্তুতি।বাংলাদেশ ক্রীড়া শিক্ষাপ্রতিষ্ঠানের (বিকেএসপি) ৩ নম্বর মাঠে ওয়েস্ট ইন্ডিজের বিরুদ্ধে প্রস্তুতি। এই ম্যাচে নিজেকে ঝালিয়ে নিতে খেলবেন সংসদ সদস্য প্রার্থী মাশরাফি মর্তুজা। নড়াইল এক্সপ্রেসও কয়েক দিন থেকেই একাডেমি মাঠে অনুশীলন করছেন।তামিম ইকবাল এশিয়া কাপের প্রথম ম্যাচে হাতে আঘাত পেয়েছিলেন। শ্রীলঙ্কার বিরুদ্ধে সেই প্রথমে ব্যাট করতে নেমে চোট পেয়ে হাসপাতালে যেতে হয়েছিল ড্যাসিং ওপেনারকে। তারপর হাতপাতাল থেকে ফিরে দলের প্রয়োজনে এক হাতে ব্যাটিং করে ব্যাপক আলোচিত হয়েছেন। নিজে মাত্র এক বল ফেস করলেও মুশফিকের সঙ্গে তার দারুণ এক জুটি হয়েছিল শেষ উইকেটে। তারপর হাতের ইনজুরি থেকে সেরে উঠলেও সাইড স্টেইনের কারণে ওয়েস্ট ইন্ডিজের বিরুদ্ধে টেস্ট সিরিজে ফিরতে পারেননি। তবে ওয়ানডে সিরিজে ফেরার জন্য পরিশ্রম করেছেন।বিসিবি একাদশের স্কোয়াড : মাশরাফি বিন মর্তুজা, তামিম ইকবাল, রুবেল হোসেন, ইমরুল কায়েস, সৌম্য সরকার, মোহাম্মদ মিথুন, আরিফুল হক, নাজমুল ইসলাম অপু, তৌহিদ হূদয়, মৃত্যুঞ্জয় চৌধুরী, আকবর আলী, শাহীন আলম, মেহেদী হাসান রানা।"
"প্রখ্যাত আলোকচিত্রী আনোয়ার হোসেনের (৭০) লাশ গতকাল সকালে রাজধানীর পান্থপথে হোটেল অলিওড্রিম হেভেনে পাওয়া গেছে। পুলিশ ওই হোটেলের একটি কক্ষ থেকে তার লাশ উদ্ধার করে। ফ্রান্সপ্রবাসী এই চিত্রগ্রাহক পাঁচবার জাতীয় চলচ্চিত্র পুরস্কার পেয়েছেন। একটি ফটোগ্রাফি প্রতিযোগিতার বিচারকের দায়িত্ব পালন করতে তিনি দেশে আসেন। পুলিশের তেজগাঁও বিভাগের ডিসি বিপ্লব কুমার সরকার জানান, আনোয়ার হোসেন ২৮ নভেম্বর হোটেল অলিওতে ওঠেন। শুক্রবার রাত ১০টার দিকে তিনি বাইরে থেকে হোটেলে ফিরে আসেন। প্রতিযোগিতামূলক প্রতিষ্ঠানের আয়োজনকারী দলের সদস্যরা সকালে ওই হোটেলে এসে তার কক্ষের দরজায় ধাক্কা দিলেও কোনো সাড়া পাচ্ছিলেন না। আধা ঘণ্টা ধরে দরজায় ধাক্কা দেওয়ার পরও সাড়া না পাওয়ায় তারা পুলিশে খবর দেন। পুলিশের উপস্থিতিতে দরজা ভেঙে আনোয়ারের লাশ উদ্ধার করা হয়। ময়নাতদন্তের জন্য শহীদ সোহরাওয়ার্দী মেডিকেল কলেজ মর্গে পাঠানো হয়েছে। ময়নাতদন্তের পর মৃত্যুর কারণ নিশ্চিত হওয়া যাবে। হোটেল অলিওড্রিম হেভেন থেকে জানা যায়, আনোয়ার হোসেন ৮০৯ নম্বর কক্ষে ওঠেন। ফিনিক্স ফটোগ্রাফি সোসাইটির নামে একটি প্রতিষ্ঠান আয়োজিত আলোকচিত্র প্রতিযোগিতার বিচারক হয়ে কাজ করছিলেন তিনি। আনোয়ার হোসেন ফ্রান্সে সপরিবারে বাস করেন। এ প্রতিযোগিতার কাজে তিনি দেশে এসেছিলেন। তার দেখভালের দায়িত্বে ছিলেন আলোকচিত্র প্রতিযোগিতার আয়োজকরা। তারাই প্রতিদিন তাকে নিয়ে যেতেন আবার পৌঁছে দিতেন। প্রতিযোগিতাটির সঙ্গে যুক্ত আসাদুজ্জামান সবুজ জানান, আয়োজনের ছবি নির্বাচনের জন্য কাজ করছিলেন আনোয়ার হোসেন। গত কয়েক দিনের মতো শনিবার সকাল সাড়ে ৭টার দিকে আনোয়ার হোসেনের সঙ্গে দেখা করে ছবি বাছাইয়ের কাজ করার কথা ছিল। সে অনুযায়ী সকাল সাড়ে ৭টা থেকে আনোয়ার হোসেনের মোবাইল ফোনে কল দেওয়া হচ্ছিল। কিন্তু তা রিসিভ হচ্ছিল না। এরপর প্রতিযোগিতার সঙ্গে যুক্ত দুজন ব্যক্তি হোটেলে এসে ফোন দিয়ে ও দরজায় নাড়া দিয়েও কোনো সাড়া পাননি। এরপর সকাল সাড়ে ১০টার দিকে পুলিশ ও হোটেল কর্তৃপক্ষের উপস্থিতিতে দরজা ভাঙলে ভিতরে আনোয়ার হোসেনের মৃতদেহ উদ্ধার করে পুলিশ। জানা গেছে, ১৯৪৮ সালের ৬ অক্টোবর পুরান ঢাকার আগা নবাব দেউড়িতে আনোয়ার হোসেনের জন্ম। ছোটবেলায় আঁকাআঁকির মাধ্যমেই রঙের দুনিয়ার সঙ্গে পরিচয় ঘটে এই বরেণ্য আলোকচিত্রীর। বুয়েটে স্থাপত্যবিদ্যায় ভর্তি হয়েও পড়ালেখা শেষ না করে সিনেমাটোগ্রাফি পড়তে চলে যান ভারতের পুনেতে। ক্যামেরা হাতে ধারণ করেন নামকরা বেশকিছু ফিচার ফিল্মের চলচ্চিত্র। পেয়েছেন জাতীয় পুরস্কারসহ অসংখ্য পুরস্কার ও সম্মাননা। চিত্রগ্রাহক পরিচয়ের চেয়েও তিনি খ্যাতিমান ছিলেন আলোকচিত্রী হিসেবে। আনোয়ার হোসেনের জাতীয় চলচ্চিত্র পুরস্কারপ্রাপ্ত ছবিগুলো হলো— সূর্যদীঘল বাড়ী (১৯৭৯), এমিলের গোয়েন্দা বাহিনী (১৯৮০), পুরস্কার (১৯৮৩), অন্য জীবন (১৯৯৫) ও লালশালু (২০০১)।"
"ইনিংসের অর্ধেক শেষ। সাজঘরে ফিরেছেন উপরের সারির ৫ ব্যাটসম্যান। ৭৫ রান তুলতে খেলেছে ২৪ ওভার। আজ তৃতীয় দিন ওয়েস্ট ইন্ডিজের ইনিংস কতটা পথ পেরোবে, সেটাই এখন সবচেয়ে বড় প্রশ্ন। অথচ ক্যারিবীয় বাঁ হাতি স্পিনার জোমেল ওয়ারিক্যান বলেছেন, দলের টার্গেট আজ তৃতীয়দিন ব্যাটিং করার। আদৌ কি সম্ভব?মাহামুদুল্লাহ রিয়াদের ক্যারিয়ার সেরা ১৩৬ রান, সাকিবের অধিনায়কোচিত ৮০, অভিষেকে আলো ছড়ানো সাদমানের ৭৬, হঠাত্ সুযোগ পাওয়া লিটনের আগ্রাসী ৫৪ রানে ভর করে ৫০৮ রানের পর্বতসমান স্কোর গড়েছে বাংলাদেশ। জবাবে ৭৫ রান তুলতেই ওয়েস্ট ইন্ডিজের নেই ৫ উইকেট। তারপরও স্বপ্ন দেখছেন ২ উইকেট নেওয়া ওয়ারিক্যান। স্বাগতিকদের পর্বতসমান স্কোরের বিপক্ষে খেলতে নেমে প্রথম ওভারেই হারায় দলের সেরা ব্যাটসম্যান ক্রেইগ ব্রেথহোয়েইটকে। সেই ধাক্কা সামাল দিতে দিনে ২৯ রানের মধ্যে হারিয়ে বসে ৫ উইকেট। সাকিব ও মিরাজের ঘূর্ণিতে নাকাল হয়ে বোল্ড হন ব্রেথহোয়েইটের পর পাওয়েল, শাই হোপ, আমব্রিস ও চেজ। ৫ উইকেট হারিয়ে দল যখন ছন্নছাড়া, তখন হাল ধরেন হেটমায়ার ও ডওরিচ। দুজনে অবিচ্ছিন্ন থেকে যোগ করেন ৪৬ রান। আজ সফরকারীদের এরাই ভরসা। গতকাল দিনের শেষ সেসনে খেলতে নেমে দুই টাইগার স্পিনারের বোলিং বুঝতে না পারায় ব্যাটিং ধস বলেন ওয়ারিক্যান, ‘আমাদের ব্যাটসম্যানরা বল ঘুরবে মনে করে খেলতে নেমে সোজা বলে আউট হয়েছেন। তারপরও আমি আশা করছি কাল (আজ) সারা দিন বাটিং করার।’এরই মধ্যে চট্টগ্রামে ৬৪ রানে হেরে সিরিজে পিছিয়ে ওয়েস্ট ইন্ডিজ। সমতা আনতে অবিশ্বাস্য ক্রিকেটই খেলতে হবে মিরপুরে। টাইগাররা যদি তৃতীয় দিনে আরও ভালো বোলিং করতে পারে তা হলে প্রথম ইনিংসে অল আউট তো বটে ফলোআনে পড়ে দ্বিতীয় ইনিংসেও ব্যাটিং বিপর্যয়ে পড়বে সফরকারীরা। এখন দেখা যাক ওয়েস্টইন্ডিজ চ্যালেঞ্জের জবাবটা কিভাবে দিবে।"
"আসন্ন জাতীয় সংসদ নির্বাচনে অংশ নেবেন মাশরাফি। তাতে কি, তার আগে ওয়ানডে সিরিজে দেখা যাবে তাকে। গতকাল অনুশীলনে নামার আগে মুস্তাফিজকে নিয়ে হাসি-ঠাট্টায় মেতে ওঠেন ওয়ানডে অধিনায়ক           —বাংলাদেশ প্রতিদিন"
"হকি বিশ্বকাপের অন্যতম ফেবারিট দল নেদারল্যান্ডস। র্যাঙ্কিংয়ে তাদের অবস্থান চার নম্বরে। বিশ্বকাপে শুরুটা দারুণ হলো ডাচদের। গতকাল ভারতের ভুবনেশ্বরে অনুষ্ঠিত বিশ্বকাপে নিজেদের প্রথম ম্যাচে মালয়েশিয়াকে ৭-০ গোলে উড়িয়ে দিয়েছে নেদারল্যান্ডস। কলিঙ্গ স্টেডিয়ামে হার্টজবার্গারের হ্যাটট্রিকে দারুণ এ জয় পেয়েছে ডাচরা। হার্টজবার্গার ১২, ২৯ ও ৬০তম মিনিটে গোল করেন। এছাড়াও নেদারল্যান্ডসের পক্ষে একটি করে গোল করেন প্রুইসার, ফন ডার উইরডান, কেম্পারম্যান এবং ব্রিঙ্কম্যান। এদিকে একই গ্রুপের অপর খেলায় পাকিস্তানকে ১-০ গোলে হারিয়েছে জার্মানি। ম্যাচের ৩৬তম মিনিটে জার্মানির পক্ষে জয় সূচক গোলটি করেন মিল্টকাউ।"
মিরপুর টেস্টের পুরো দিনটাই বাংলাদেশের বলা যায়। মাহমুদুল্লাহর সেঞ্চুরিতে প্রথম ইনিংসে বাংলাদেশ ৫০৮ রান সংগ্রহ করেছে। পরে ওয়েস্ট ইন্ডিজ ৭৫ রানে ৫ উইকেট হারিয়ে দিন শেষ করেছে। ২৯ রান তুলতেই হারিয়েছে ৫ উইকেট। অবাক করা কাণ্ড এই পাঁচ ব্যাটসম্যান হয়েছেন বোল্ড আউট। সাকিব-মিরাজের ঘূর্ণিতে দিশাহারা হয়ে উইকেট বিসর্জন দিতে হয়েছে ওয়েস্ট ইন্ডিজকে। সাকিব ২টি ও মিরাজ ৩টি উইকেট নিয়েছেন। টেস্টের কোনো ইনিংসে প্রথম পাঁচ ব্যাটসম্যান বোল্ড হওয়ার ঘটনা বিরল। ১৮৯০ সালের আগস্টে ইংল্যান্ডের বিরুদ্ধে ম্যাচে এমন ঘটনার মুখোমুখি হতে হয়েছিল অস্ট্রেলিয়াকে। যার কারণেই মূলত ম্যাচটি হারে অস্ট্রেলিয়া। লন্ডনের কেনিংটন ওভালে সেই ম্যাচে ও দ্বিতীয় ইনিংসে ব্যাট করতে ৭৯ রানের মধ্যে ৫ উইকেট হারায় অস্ট্রেলিয়া পাঁচটিই বোল্ড।
"ক্রিকেটবাংলাদেশ-ওয়েস্ট ইন্ডিজ, ২য় টেস্টসকাল ৯-৩০ মি. (সরাসরি), গাজী টিভি, বিটিভি, স্টার স্পোর্টস সিলেক্ট ১ফুটবলস্প্যানিশ লা লিগাজিরোনা-অ্যাটলেটিকো, রাত ৯-১৫ মি.সরাসরি, সনি টেন ১বার্সেলোনা-ভিয়ারিয়াল, রাত ১১-৩০ মি.সরাসরি, সনি টেন ১অ্যালাভেস-সেভিয়া, রাত ১-৪৫ মি.সরাসরি, সনি টেন ১ইংলিশ প্রিমিয়ার লিগচেলসি-ফুলহ্যাম, সন্ধ্যা ৬টাসরাসরি, স্টার স্পোর্টস সিলেক্ট ২আর্সেনাল-টটেনহ্যাম, রাত ৮টাসরাসরি, স্টার স্পোর্টস সিলেক্ট ২লিভারপুল-এভারটন, রাত ১০-১৫ মি.সরাসরি, স্টার স্পোর্টস সিলেক্ট ২জার্মান বুন্দেসলিগালিপজিগ-মঞ্চেনগ্লাডবাখ, রাত ৮-৩০ মি.সরাসরি, স্টার স্পোর্টস সিলেক্ট ১ফ্র্যাঙ্কফুর্ট-উলফসবার্গ, রাত ১১টাসরাসরি, স্টার স্পোর্টস সিলেক্ট ১ইতালিয়ান সিরি এএসি মিলান-পারমা, বিকাল ৫-৩০ মি.সরাসরি, সনি টেন ২সাসুলো-অডিনেস, রাত ৮টাসরাসরি, সনি টেন ২শিবো-লেজিও, রাত ১১টাসরাসরি, সনি টেন ২রোমা-ইন্টার মিলান, রাত ১-৩০ মি.সরাসরি, সনি টেন ২ইন্ডিয়ান সুপার লিগচেন্নাই-কলকাতা, রাত ৮টাসরাসরি, স্টার স্পোর্টস ৩হকি বিশ্বকাপ ২০১৮কানাডা-দক্ষিণ আফ্রিকা, বিকাল ৫-৩০ মি.সরাসরি, স্টার স্পোর্টস সিলেক্ট ১ভারত-বেলজিয়াম, সন্ধ্যা ৭-৩০ মি.সরাসরি, স্টার স্পোর্টস সিলেক্ট ১"
"ফেনীতে বিএনপি সমর্থিত প্রার্থী সাবেক সংসদ সদস্য অধ্যাপক জয়নাল আবেদিন ভিপি শনিবার বিকালে শহরের ফলেশ্বরস্থ তার কার্যালয়ে এক সংবাদ সম্মেলন করেন। সংবাদ সম্মেলনে তিনি অভিযোগ করেন— ২৮ নভেম্বর মনোনয়নপত্র দাখিল করার পর থেকে তার বাড়ির চারপাশে যুবলীগ ক্যাডার আবুল কালামের নেতৃত্বে তিন শতাধিক সরকারদলীয় ক্যাডার বাহিনী আগ্নেয়াস্ত্র নিয়ে মোটরসাইকেল মহড়া দিচ্ছে।ওই ক্যাডাররা গতকাল সকালে মোটরসাইকেল শোডাউন নিয়ে ভিপি জয়নালের বাড়ির সামনে এসে ফাঁকা গুলি ছোড়ে স্লোগান দিয়ে বলতে থাকে ‘ভিপি জয়নাল মনোনয়নপত্র প্রত্যাহার কর, বাড়ি ছাড় নইলে তোকে মেরে ফেলা হবে’। ক্যাডাররা বাড়ির চারপাশে পাহারা বসিয়ে ভিপি জয়নালের সঙ্গে সাক্ষাৎ করতে আসা সাবেক দুই ইউপি চেয়ারম্যানসহ বিএনপি নেতা-কর্মীদের পিটিয়ে পুলিশে সোপর্দ করছে বলে তিনি অভিযোগ করেন। এভাবে সশস্ত্র ক্যাডাররা পাহারা বসিয়ে ভিপি জয়নাল ও তার পরিবারের সদস্যদের অবরুদ্ধ করে রেখেছে বলে তিনি লিখিত বক্তব্যে উল্লেখ করেন। নিজের নিরাপত্তা চেয়ে এবং অবরুদ্ধ অবস্থা থেকে মুক্তি চেয়ে পুলিশ সুপার ও ফেনী মডেল থানার ভারপ্রাপ্ত কর্মকর্তা, জেলা প্রশাসককে জানালে তারা মৌখিকভাবে ব্যবস্থা গ্রহণের কথা বললেও দৃশ্যমান কোনো পদক্ষেপ নেননি। ভিপি জয়নাল জীবন, মালের নিরাপত্তা ও ভোটাধিকার নিশ্চিত করতে সাংবাদিকদের সহযোগিতা কামনা করেন। অভিযোগ বিষয়ে জানতে চাইলে ফেনী মডেল থানার অফিসার ইনচার্জ (ওসি) আবুল কালাম আজাদ জানান, বিএনপির প্রার্থী তার প্রতি খেয়াল রাখার জন্য অনুরোধ করেছেন। তবে তিনি অবরুদ্ধ রয়েছেন এ ধরনের কোনো অভিযোগ করেননি। এ ছাড়া ওই এলাকার নিরাপত্তায় পুলিশের দুটি টহল দল সার্বক্ষণিক কাজ করছে। বিএনপি নেতা-কর্মীদের মারধর করে পুলিশে সোপর্দ করার বিষয়টি তিনি অস্বীকার করেন।"
"দেশের প্রধান সমুদ্রবন্দর চট্টগ্রাম নভেম্বরে কনটেইনার হ্যান্ডলিংয়ে আরও একটি নতুন রেকর্ড করেছে। এ মাসে ২০ ফুট দীর্ঘ হিসেবে (টিইইউ’স) ২ লাখ ৬৫ হাজার ১৬৫টি কনটেইনার হ্যান্ডলিং করেছে। নতুন নতুন ইক্যুইপমেন্ট যুক্ত হওয়ায় চট্টগ্রাম বন্দরের এই সক্ষমতা বাড়ছে বলে জানা গেছে। এর আগের রেকর্ড ছিল গত জুলাইয়ে। তখন এক মাসে ২ লাখ ৫৯ হাজার ২১০ টিইইউ’স কনটেইনার হ্যান্ডলিং করে চট্টগ্রাম বন্দর।চট্টগ্রাম বন্দর কর্তৃপক্ষের সচিব মো. ওমর ফারুক জানান, বন্দরে ছয়টি কি গ্যান্ট্রিক্রেনসহ নতুন নতুন হ্যান্ডলিং যন্ত্রপাতি সংযোজন, নতুন ইয়ার্ড নির্মাণ এবং বন্দর ব্যবহারকারীদের সহযোগিতায় এ রেকর্ড অর্জন সম্ভব হয়েছে।বন্দর ব্যবহারকারীরা জানান, দেশে চলমান উন্নয়ন প্রকল্প, তৈরি পোশাক শিল্পসহ অন্যান্য শিল্পের কাঁচামাল আমদানি এবং তৈরি পোশাকসহ রপ্তানি পণ্য বৃদ্ধির কারণে কনটেইনার হ্যান্ডলিং বাড়ছে। একই সঙ্গে পাল্লা দিয়ে বন্দর কর্তৃপক্ষ হ্যান্ডলিং ইক্যুইপমেন্ট বাড়িয়েছে। নতুন টার্মিনাল, ইয়ার্ড নির্মাণ করছে এবং অন্যান্য আধুনিক তথ্যপ্রযুক্তির ব্যবহার বৃদ্ধি হওয়ায় কনটেইনার হ্যান্ডলিং বাড়ছে।"
"কিশোরগঞ্জ-৫ (বাজিতপুর-নিকলী) আসনে এবার জাতীয় ঐক্যফ্রন্টে বিএনপি থেকে মনোনয়ন পেয়েছেন শেখ মজিবুর রহমান ইকবাল। তিনি জেলা বিএনপির সহসভাপতি ও বিএনপির কেন্দ্রীয় নির্বাহী কমিটির সদস্য। বিএনপি থেকে মনোনয়ন পেলেও সবার মাঝেই তার গ্রহণযোগ্যতা রয়েছে।মনোনয়ন লাভের আগে থেকেই তিনি নিজ এলাকায় রাজনৈতিক, সামাজিকসহ বিভিন্ন কর্মকাণ্ড পরিচালনা করেছেন। এমনকি গত বছরের বন্যায় ক্ষতিগ্রস্ত মানুষের মাঝে ত্রাণসামগ্রী নিয়ে হাজির হয়েছিলেন। নিজ উদ্যোগে ঘরে ঘরে গিয়ে তিনি ত্রাণসামগ্রী বিতরণ করেন। যে কারও বিপদ-আপদে তিনি সবার আগে হাজির হন। তার এসব কর্মকাণ্ড এখন মানুষের মুখে মুখে ফিরছে।"
"শেরপুর-২ (নালিতাবাড়ী-নকলা) আসনে একক প্রার্থী হিসেবে প্রকৌশলী ফাহিম চৌধুরীকে মনোনয়ন না দিলে গণপদত্যাগের হুমকি দিয়েছে নালিতাবাড়ী ও নকলা বিএনপির নেতা-কর্মীরা। শুক্রবার রাতে স্থানীয় প্রেস ক্লাব কার্যালয়ে এক সংবাদ সম্মেলনে এ ঘোষণা দেওয়া হয়। এ সময় বিএনপির নির্ধারিত সংবাদ সম্মেলনে পুলিশি বাধার অভিযোগ করা হয়। সংবাদ সম্মেলনে লিখিত বক্তব্যে জানানো হয়, নির্বাচনে শেরপুর-২ আসনে ২০ দলীয় জোটের পক্ষে প্রকৌশলী ফাহিম চৌধুরী, ব্যারিস্টার হায়দার আলী ও উপজেলা চেয়ারম্যান এ কে এম মোখলেছুর রহমান মনোনয়নপত্র জমা দিয়েছেন।"
"আসন্ন নির্বাচনে প্রায় আড়াই কোটি তরুণ ভোটার অংশ নিতে যাচ্ছেন। ভোটারের হিসাবে প্রায় আড়াই কোটি তরুণ ভোটারই এবার বড় ফ্যাক্টর। তাদের আকৃষ্ট করতে নানা প্রতিশ্রুতির পাশাপাশি তরুণ প্রার্থী মনোনয়ন দেওয়ার বিষয়েও আগ্রহী রাজনৈতিক শক্তিগুলো। সেই সঙ্গে মোট ভোটারের অর্ধেক অংশই হচ্ছেন নারী। প্রায় পাঁচ কোটি ভোটারই নারী। বিভিন্ন পর্যায়ের নির্বাচনগুলোতে পুরুষ ভোটারের তুলনায় নারী ভোটারদেরই ভোট কেন্দ্রে উপস্থিত বেশি হতে দেখা যায়। তাই ফলাফল নির্ধারণে বড় ফ্যাক্টর তারা।বিশ্লেষকরা বলছেন, নবম সংসদ নির্বাচনের পর যারা ভোটার হয়েছেন, তাদের আমরা তরুণ ভোটার হিসেবেই বিবেচনা করতে পারি। নির্বাচন কমিশনের তথ্য মতে, নবম সংসদ নির্বাচনের আগে ২০০৮ সালে ছবিসহ ভোটার তালিকা প্রণয়নের পর থেকে ১০ বছরে দেশে ভোটার বেড়েছে ২ কোটি ৩০ লাখ ৫৫ হাজার ৩৭৮ জন। ২০০৮ সালের ২৯ ডিসেম্বর নবম সংসদ নির্বাচনের সময় দেশে মোট ভোটার ছিল ৮ কোটি ১০ লাখ ৮৭ হাজার ৩ জন। সে হিসাবে ২০১৪ সালের নির্বাচনের আগে ভোটার তালিকায় যোগ হন ১ কোটি ৮ লাখ ৭৮ হাজার ১৬৪ জন নতুন ভোটার। এখন দেশে ভোটার সংখ্যা ১০ কোটি ৪১ লাখ ৪২ হাজার ৩৮১ জন। শুধু এবার ভোটার তালিকায় যুক্ত হয়েছেন ৪৬ লাখ ৫৫ হাজার ৫৪৫ জন নতুন ভোটার। নির্বাচন কমিশন জানায়, নতুন ভোটারদের বয়স ১৮ থেকে ২৮ বছরের মধ্যে। এর মধ্যে ২৬ বছর বয়সের ভোটার রয়েছেন ৪৭ লাখ, ২৩ বছরের ৭০ লাখ, ২১/২২ বছরের ৩৭ লাখ, ১৯/২০ বছরের ২৭ লাখ এবং ১৮ বছরের ৪৬ লাখ ভোটার রয়েছেন। আর ১ কোটি ২১ লাখ ৭৭ হাজার ২১৪ জন ভোটার একাদশ সংসদ নির্বাচনে প্রথম ভোট দেবেন। জানা যায়, নির্বাচন নিয়ে আগ্রহী তরুণ ভোটারদের বড় একটি অংশই মুক্তিযুদ্ধ ও বঙ্গবন্ধুর কারণে আওয়ামী লীগের প্রতি আকৃষ্ট। বিএনপি সূত্রের খবর, দল হিসেবে বিএনপি এখনো প্রচারণা আনুষ্ঠানিকভাবে শুরু না করলেও তরুণদের বিষয়ে তাদেরও রয়েছে বড় পরিকল্পনা। অন্যদিকে, এবারের সংসদ নির্বাচনে মোট ভোটার সংখ্যা ১০ কোটি ৪১ লাখ ৪২ হাজার ৩৮১ জন (নির্বাচন কমিশন কর্তৃক চূড়ান্ত হিসাব)। এবার নির্বাচনে ভোটারদের মধ্যে পুরুষের সংখ্যা ৫ কোটি ২৫ লাখ ১২ হাজার ১০৫। আর নারী ভোটারের সংখ্যা ৫ কোটি ১৬ লাখ ৩০ হাজার ২৭৬। অর্থাৎ নারী-পুরুষ ভোটারদের সংখ্যার ব্যবধান ৮ লাখ ৮১ হাজার ৮২৯ জন। আর পুরুষ ও নারী ভোটারের অনুপাত ৫০.৪২ ঃ ৪৯.৫৮। বিশ্লেষকরা বলছেন, নতুন এই ভোটারদের আশা-আকাঙ্ক্ষা ভিন্ন মাত্রার। শিক্ষিত ও বয়সে তরুণ এই নারীরা ভোট দেওয়ার ক্ষেত্রে তুলনামূলক সৎ ও যোগ্য প্রার্থীদেরই ভোট দেবেন। বিষয়টি মাথায় রেখে রাজনৈতিক দলগুলোও নারী ভোটারদের নির্বাচনে বেশ গুরুত্ব দিচ্ছেন। নির্বাচনী ইশতেহারে নারীর উন্নয়নের বিষয়টি পেতে যাচ্ছে বিশেষ গুরুত্ব। অবশ্য ইতিমধ্যে রাজনৈতিক দলগুলোর মনোনয়নপ্রত্যাশীরা নারী ভোটারদের গুরুত্ব দিয়েই তাদের প্রাক-নির্বাচনী প্রচারণা চালাচ্ছেন।"
"একই জোটে থাকলেও সম্পর্কের টানাপড়েন দীর্ঘদিনের। সেই টানাপড়েনের কারণে গত সিলেট সিটি নির্বাচনেও ঐক্যবদ্ধ হতে পারেনি বিএনপি-জামায়াত। বিএনপির মেয়র প্রার্থী আরিফুল হক চৌধুরীর বিরুদ্ধে নির্বাচন করেন জামায়াতের মহানগর আমির অ্যাডভোকেট এহসানুল মাহবুব জুবায়ের। এই নির্বাচন সিলেটে বিএনপি-জামায়াতের উত্তপ্ত সম্পর্কে ঘি ঢালার মতো অবস্থার সৃষ্টি করে। এরপর থেকে বিএনপি-জামায়াত দ্বন্দ্ব প্রকাশ্যে রূপ নেয়। এর জের ধরে আগামী জাতীয় সংসদ নির্বাচনে সিলেটের কোনো আসনে জামায়াতকে ছাড় না দিতে ঐক্যফ্রন্টের শীর্ষ নেতাদের অনুরোধ জানিয়েছে বিএনপি। সিলেট-৫ ও ৬ আসনে জামায়াতের দুই নেতা মনোনয়পত্র জমা দিলেও তাদের ঐক্যফ্রন্টের প্রার্থী না করার দাবি জানিয়েছে বিএনপি। এ আসন দুটি জামায়াতকে ছেড়ে দিলে ভরাডুবির পাশাপাশি বাকি আসনগুলোতেও নেতিবাচক প্রভাব পড়ার আশঙ্কা প্রকাশ করছেন তারা। তবে নেতারা বলছেন, কে চূড়ান্ত প্রার্থী হবেন সেটা জোটের শীর্ষ নেতারাই ঠিক করবেন। আসন দুটি থেকে তারা বিজয়ী হওয়ার ব্যাপারেও আশাবাদী।সিলেট-৫ আসনে ঐক্যফ্রন্টের প্রার্থী হিসেবে মনোনয়নপত্র জমা দিয়েছেন কানাইঘাট উপজেলা বিএনপির সভাপতি মামুনুর রশীদ মামুন ও জামায়াতের কেন্দ্রীয় কর্মপরিষদ সদস্য মাওলানা ফরিদ উদ্দিন চৌধুরী।"
"নির্বাচনের দিন যত ঘনিয়ে আসছে গ্রেফতার আতঙ্ক ততই বাড়ছে বিএনপি নেতা-কর্মীদের মধ্যে। অনেক নেতাই নিজ এলাকায় ছেড়ে শহরে অবস্থান করছেন। প্রার্থীরাও আছেন আতঙ্কে। রাজশাহীর ছয়টি সংসদীয় আসনের অবস্থা এখন এমনই। রাজশাহী মহানগরী ছাড়া জেলার উপজেলা পর্যায়ের রাস্তাঘাট, রাস্তার পাশের গাছপালা, বিভিন্ন প্রতিষ্ঠানের ভবন, বাড়ি-ঘর সবকিছুতে এখনো নৌকার পক্ষে ভোট প্রার্থনা করে পোস্টার সাঁটানো আছে। অপরদিকে প্রচারণা চালানো দূরের কথা, পুলিশি গ্রেফতার ও হয়রানির ভয়ে বিএনপির চিহ্নিত নেতা-কর্মীরা রাতে বাড়িতেও থাকতে পারছেন না। রাজশাহী জেলা বিএনপির সাধারণ সম্পাদক মতিউর রহমান মন্টু বলেন, প্রতিদিনই বিভিন্ন এলাকায় দলীয় নেতা-কর্মীদের গ্রেফতার করা হচ্ছে। নেতা-কর্মীরা ফোন করে জানতে চান, রাতে বাড়িতে অবস্থান করবেন কি না? জেলার বিভিন্ন উপজেলায় খোঁজ নিয়ে জানা গেছে, দিনে চলাফেরা করলেও রাতে বিএনপির চিহ্নিত অনেক নেতাই বাড়িতে থাকেন না। তফসিল ঘোষণার পর আওয়ামী লীগের প্রার্থীরা যখন কৌশলী প্রচারণা শুরু করেছেন, তখন বিএনপি শিবির নিস্তব্ধ। এরই মধ্যে উপজেলা পর্যায়েও পুলিশ চালাচ্ছে বিএনপি নেতাদের ধরপাকড়। এ কারণে আরও ভীতিকর পরিবেশ সৃষ্টি হয়েছে তাদের মাঝে। ফলে নিজেদের সম্ভাব্য প্রার্থীদের পক্ষে প্রচারণা তো দূরের কথা, বেশির ভাগ চিহ্নিত নেতা-কর্মী এখন বাড়িতেই রাতে ঘুমাতে সাহস পাচ্ছেন না।"
ঠাকুরগাঁও-৩ আসনে আওয়ামী লীগের সাবেক এমপি ইমদাদুল হককে মনোনয়ন দেওয়ার দাবিতে অবরোধ কর্মসূচি পালন করেছে পীরগঞ্জ উপজেলা আওয়ামী লীগসহ বিভিন্ন অঙ্গসংগঠনের নেতা-কর্মীরা। গতকাল পীরগঞ্জ পৌর শহরের চৌরাস্তায় টায়ার জ্বালিয়ে সড়ক অবরোধ এবং বিক্ষোভ করেন তারা। পাশাপাশি বিভিন্ন স্থানে খণ্ড খণ্ড মিছিল বের করে নেতা-কর্মীসহ বিভিন্ন স্তরের মানুষ। এ সময় পীরগঞ্জ পৌর এলাকায় দোকানপাট বন্ধ থাকে। এ আসনে ১৪ দলের প্রার্থী হিসেবে বর্তমান এমপি ওয়ার্কার্স পার্টির ইয়াসিন আলীকে মনোনয়ন দেওয়ার খবরে এই কর্মসূচি পালন করা হয়।
"জাতীয় রাজনীতিতে বরিশাল অনেক গুরুত্বপূর্ণ। এখানকার ছয়টি আসনে দুই বড় জোটের প্রার্থী হয়েছেন একাধিক জাতীয় ও গুরুত্বপূর্ণ নেতা। তাই আসন্ন জাতীয় সংসদ নির্বাচনে সবার দৃষ্টি বরিশালে।বরিশাল-১ আসনে আওয়ামী লীগের একক প্রার্থী আবুল হাসানাত আবদুল্লাহ। গত ১০ বছরে এলাকায় অনেক উন্নয়ন কর্মকাণ্ড করার পাশাপাশি শক্তিশালী করেছেন স্থানীয় সংগঠন। অপরদিকে ছন্নছাড়া স্থানীয় বিএনপি। ১০ বছরে তারা বলতে গেলে মাঠেই নামতে পারেনি। ভোটের মাঠেও তাদের তেমন তৎপরতা নেই। এ অবস্থায় বিরোধী জোটের দুই প্রার্থী জহির উদ্দিন স্বপন এবং ইঞ্জিনিয়ার আবদুস সোবহানের মধ্য থেকে শেষ পর্যন্ত কে মাঠে থাকবেন আর কে মন জয় করবেন ভোটারদের, সেটাই এখন দেখার অপেক্ষা।বরিশাল-২ আসনে মহাজোটের দুই প্রার্থী আওয়ামী লীগের মো. শাহে আলম ও জাতীয় পার্টির মাসুদ পারভেজ সোহেল রানা।  শেষ পর্যন্ত এ আসনে জাতীয় পার্টির সোহেল রানা মহাজোটের প্রার্থী হবেন বলে স্থানীয়ভাবে আলোচনা রয়েছে। অপরদিকে বিএনপির দুই প্রার্থীর মধ্যে সরদার সরফুদ্দিন আহমেদ সান্টু প্রতিষ্ঠিত গুঠিয়ার বায়তুল আমান মসজিদ কমপ্লেক্স বরিশালের অন্যতম দৃষ্টিনন্দন দর্শনীয় স্থান। এ মসজিদ কমপ্লেক্সের কারণে অধিক আলোচিত সান্টু। এদিকে হেভিওয়েট হলেও ১০ বছরেরও অধিক সময় ধরে স্থানীয় বিএনপি নেতা-কর্মীদের সঙ্গে তেমন যোগাযোগ নেই সাবেক হুইপ সংস্কারপন্থি নেতা সৈয়দ শহীদুল হক জামালের। বরিশাল-৩ আসনে বিএনপির দুই হেভিওয়েট প্রার্থী অ্যাডভোকেট জয়নুল আবেদীন এবং বেগম সেলিমা রহমান। ২০০৮ সালে সেলিমা রহমান চার-দলীয় জোটের মনোনয়নে ৬ হাজার ৪১২ ভোটে হেরেছিলেন মহাজোট প্রার্থী জাতীয় পার্টির গোলাম কিবরিয়া টিপুর কাছে। বিদ্রোহী প্রার্থী হয়ে ওই নির্বাচনে প্রায় ৩০ হাজার ভোট পেয়েছিলেন বিএনপির ভাইস চেয়ারম্যান জয়নুল আবেদীন। এবার জয়নুলকেই শেষ পর্যন্ত দলের মনোনয়ন দেওয়া হচ্ছে বলে আলোচনা রয়েছে। এ আসনে আওয়ামী লীগ কোনো প্রার্থী না দিলেও মনোনয়ন নিয়ে টানাটানি চলছে মহাজোটভুক্ত জাতীয় পার্টির গোলাম কিবরিয়া টিপু এবং ওয়ার্কার্স পার্টির টিপু সুলতানের মধ্যে। বরিশাল-৪ আসনে আওয়ামী লীগের একক প্রার্থী পংকজ দেবনাথ। ওই আসনে আওয়ামী লীগের দুটি পক্ষ থাকলেও গত ২৭ নভেম্বর উভয় পক্ষের মধ্যে দ্বন্দ্ব নিরসন করে দিয়েছেন জেলা আওয়ামী লীগ সভাপতি আবুল হাসানাত আবদুল্লাহ। অপরদিকে সরকারি দলের কাছে পদে পদে বাধা পাচ্ছেন বিএনপি প্রার্থী মেজবাহউদ্দিন ফরহাদ। নাগরিক ঐক্যের ব্যানারে ঐক্যফ্রন্টের আরেক প্রার্থী জে এম নূরুর রহমান বলেছেন, তিনি বিএনপির জন্য অনেক ত্যাগ স্বীকার করেছেন। তার মতো বঞ্চিতদের বিএনপি ঐক্যবদ্ধ করতে না পারলে প্রতিপক্ষ রাজনৈতিক দলের সঙ্গে মোকাবিলা করা সম্ভব নয় বিএনপির।বরিশাল-৫ আসনে বিএনপির দুই প্রার্থীর মধ্যে দলের যুগ্ম মহাসচিব মজিবর রহমান সরোয়ার ও এবায়দুল হক চাঁনের মধ্যে শেষ পর্যন্ত সরোয়ারকেই চূড়ান্ত মনোনয়ন দেওয়া হবে বলে আশা তৃণমূলের। তিনি এ আসনের চারবারের সাবেক এমপি এবং সিটি করপোরেশনের প্রথম সাবেক মেয়র। এ আসনে বিএনপির মূল প্রতিদ্বন্দ্বী আওয়ামী লীগের ক্লিন ইমেজের নেতা কর্নেল (অব.) জাহিদ ফারুক শামীম। ২০০৮ সালে রাজনীতিতে নবাগত শামীম সরোয়ারের কাছে হেরেছিলেন মাত্র ৬ হাজার ভোটে। তার দাবি, এবারকার শামীম অনেক পরিণত। তার সততা এবং সরকারের উন্নয়ন কর্মকাণ্ডের কারণে মানুষ নৌকা প্রতীককে বিজয়ী করবে। বরিশাল-৬ আসনে আওয়ামী লীগ প্রার্থী না দিলেও মহাজোটভুক্ত জাতীয় পার্টির নাসরিন জাহান রত্না, জাসদ-ইনুর মো. মোহসীন এবং জাতীয় পার্টি-জেপির খন্দকার মাহাতাবউদ্দিন মনোনয়নপত্র জমা দিয়েছেন। এর মধ্য থেকে জাপার রত্নাই শেষ পর্যন্ত মহাজোটের চূড়ান্ত প্রার্থী হবেন বলে আলোচনা রয়েছে। অপরদিকে এ আসন বিএনপির দুই প্রার্থী আবুল হোসেন খান এবং অধ্যক্ষ আবদুর রশিদ খানের মধ্যে স্থানীয় বিএনপি আবুলের নিয়ন্ত্রণে। দীর্ঘদিন দলের বাইরে থাকায় সাবেক এমপি রশিদ খানের মনোনয়ন পাওয়া কঠিন হবে বলে দলের নেতা-কর্মীদের মধ্যে আলোচনা রয়েছে।"
"রাজশাহী ১৪ দলের সমন্বয়ক ও সিটি করপোরেশনের মেয়র এ এইচ এম খায়রুজ্জামান লিটন বলেছেন, সবাইকে ঐক্যবদ্ধভাবে নৌকার পক্ষে কাজ করে নৌকার প্রার্থীকে বিজয়ী করতে হবে।তিনি আরও বলেন, নির্বাচন প্রশ্নবিদ্ধ করার নানা রকম কূটকৌশল চলছে, নানারকম ব্লেম গেমের পরও আমরা আশাবাদী সুষ্ঠু নির্বাচন করতে পারব।গতকাল সকালে নগরীর অনুরাগ কমিউনিটি সেন্টারে ১৪ দলের রাজশাহীর সমন্বয়ক ও সিটি করপোরেশনের এক সভায় সভাপতি হিসেবে মেয়র এ এইচ এম খায়রুজ্জামান লিটন এ কথা বলেন। সভায় অতিথি ছিলেন ওয়ার্কার্স পার্টির সাধারণ সম্পাদক ফজলে হোসেন বাদশা।"
ছোট্ট একটা অনুষ্ঠানের মধ্য দিয়ে বেলুন উড়িয়ে উদ্বোধন করা হলো স্বাধীনতা কাপের। গতকাল বিকালে বঙ্গবন্ধু জাতীয় স্টেডিয়ামে টুর্নামেন্টের ১০ম আসরে উদ্বোধনী ম্যাচে মুখোমুখি হয় সাইফ স্পোর্টিং ক্লাব ও টিম বিজেএমসি। ফেডারেশন কাপেও দুদল একই গ্রুপে খেলেছিল। সেবার জিতেছিল সাইফ। টিম বিজেএমসির সামনে ছিল প্রতিশোধের মিশন। কিন্তু সাইফের সঙ্গে পারল না তারা। আবারও পরাজয়টাই সঙ্গী হলো টিম বিজেএমসির। ১-০ গোলে জিতে কোয়ার্টার ফাইনালের পথে অনেকটাই এগিয়ে গেল সাইফ স্পোর্টিং ক্লাব। ম্যাচের শুরু থেকেই গোলের জন্য মরিয়া হয়ে লড়াই করতে থাকে দুদল। আসরের অন্যতম ফেবারিট সাইফের সঙ্গে পাল্লা দিয়ে লড়ছিল বিজেএমসি। প্রতিশোধের নেশা ছিল তাদের লড়াইয়ে। কিন্তু প্রথমার্ধে কোনো পক্ষই গোলের দেখা পায়নি। এমনকি দ্বিতীয়ার্ধে খেলতে নেমেও সুযোগ পেয়েও বার বার ব্যর্থ হয় দুদল। দুদলের সমর্থকরা জয়ের আশা প্রায় ছেড়েই দিয়েছিল। ড্রকেই বিধিলিপি ধরে নিয়েছিল সবাই। কিন্তু নির্ধারিত সময় শেষ হওয়ার চার মিনিট আগে গোল করে সাইফ স্পোর্টিং ক্লাবের জয় নিশ্চিত করেন জামাল হোসেন ভুইয়া। এই জয়ে কোয়ার্টার ফাইনাল অনেকটাই নিশ্চিত হয়ে গেল সাইফের। পরের ম্যাচে আরামবাগ ক্রীড়া সংঘের সঙ্গে ড্র করলেই চলবে তাদের। অবশ্য এর আগে টিম বিজেএমসি আরামবাগকে হারালে পরের ম্যাচ পর্যন্তও অপেক্ষা করতে হবে না সাইফকে। এদিকে স্বাধীনতা কাপে আজ সি গ্রুপের খেলায় আবাহনী লিমিটেডের মুখোমুখি হচ্ছে মুক্তিযোদ্ধা সংসদ। মৌসুমের প্রথম শিরোপা জিতে এরই মধ্যে ফেবারিটের শীর্ষ আসনে বসেছে আবাহনী লিমিটেড। ডি গ্রুপের ম্যাচে আজ বসুন্ধরা কিংস মুখোমুখি হবে শেখ জামাল ধানমন্ডি ক্লাবের। নতুন দল হিসেবে ফেডারেশন কাপের ফাইনাল খেলে নিজেদের শক্তিমত্তার জানান দিয়েছে বসুন্ধরা কিংস। মৌসুমের দ্বিতীয় এই টুর্নামেন্টেও ফেবারিটের তকমাধারী বসুন্ধরা কিংস। অবশ্য তাদেরকে খেলতে হচ্ছে গ্রুপ অব ডেথে। ডি গ্রুপের অপর দল শেখ রাসেল ক্রীড়া চক্র।
"জোট-মহাজোট আর যুক্তফ্রন্ট কিংবা মিত্রদের হিস্সা নিয়ে জটিলতা যতই থাকুক, ভোটযুদ্ধের দামামা বেশ জমে উঠেছে চট্টগ্রামে। চট্টগ্রাম জেলার ১৬ আসনের বিপরীতে মনোনয়নপত্র জমা দেন ১৮০ জন প্রার্থী। গত বুধবার (২৮ নভেম্বর) মনোনয়নপত্র দাখিলের শেষ দিনটিও ছিল বেশ উৎসবমুখরতায় ভরা। অনন্য সুন্দর পরিবেশে নগর সংশ্লিষ্ট ছয়টি আসনের প্রার্থীরা বিভাগীয় কমিশনার ও রিটার্নিং অফিসার মো. আবদুল মান্নানের কাছে এবং জেলার ১০টি আসনের প্রার্থীরা জেলা প্রশাসক ও রিটার্নিং অফিসার মো. ইলিয়াস হোসেনের কার্যালয়ে মনোনয়নপত্র জমা দেন। সেদিন চট্টগ্রাম বন্দর আসনের দুই জোটের দুই প্রার্থীর কোলাকুলিও হৃদয়ের উষ্ণতার প্রমাণ বৈকি। বিএনপির স্থায়ী কমিটির সদস্য আমীর খসরু মাহমুদ চৌধুরী ও আওয়ামী লীগের এমপি এম এ লতিফ মনোনয়ন জমা দেওয়ার মুহূর্তে হাসিমুখে একে অপরের প্রতি হাত বাড়িয়ে দেন ও কোলাকুলি করেন। নগরীর সবকটি আসনে নৌকা প্রতীকের প্রার্থীদের বিজয় নিশ্চিতের প্রত্যয় জানিয়ে সেদিনই বর্ধিত সভা আহ্বান করে ঐক্যের ডাক দেন মেয়র ও মহানগর আওয়ামী লীগ সাধারণ সম্পাদক আ জ ম নাছির উদ্দিন। দুই বড় দলেরই নিজ দল ও শরিক দলগুলোর কয়েক বিদ্রোহী স্বতন্ত্র প্রার্থী হিসেবে মনোনয়নপত্র জমা দেওয়ায় ভোটের মাঠে তৈরি হয়েছে বাড়তি উত্তেজনা। অন্তত ছয়টি আসনেই এ নিয়ে এখনো সংকট তীব্রতর। জামায়াত-এলডিপির হিস্সা নিয়ে যেমন, তেমনি মাঠ পর্যায়ে প্রতিটি আসনে নিজেদের একাধিক প্রার্থী নিয়ে বিপাক কাটেনি বিএনপির। মহাজোটেও আছে মিত্রদের চাওয়া-পাওয়ার অস্থিরতা।"
আগামী সংসদ নির্বাচনে বান্দরবান ৩০০ আসনে বিএনপির বিকল্প প্রার্থী হিসেবে মনোনয়ন পেয়েছেন উদীয়মান মহিলা নেত্রী উম্মে কুলসুম লীনা। সিনিয়রদের পেছনে ফেলে চমক দেখিয়ে তিনি নিজের নাম মনোনয়ন তালিকায় জায়গা করে নিয়েছেন। বান্দরবানে বিএনপির রাজনীতি বলতে কেন্দ্রীয় বিএনপির নির্বাহী কমিটির সদস্য রাজপুত্র সাচিং প্রু জেরি অথবা জেলা সভাপতি মা ম্যা চিংয়ের নাম প্রথমে আসে। এ ছাড়াও এবার মনোনয়ন নিয়েছেন জেলার পরিচিত বিএনপির অন্তত ১২ সিনিয়র নেতা।
"বেগম রোকেয়া বিশ্ববিদ্যালয়ে (বেরোবি) ভর্তি পরীক্ষার সময় হল খোলা রাখার দাবিতে শুক্রবার দিনভর বিক্ষোভ ও প্রভোস্টদের অবরুদ্ধ রাখার পর প্রশাসনের প্রতিশ্রুতি নিয়ে গতকাল বিকাল ৩টার দিকে হল ছাড়েন শিক্ষার্থীরা। বিজ্ঞপ্তিতে বলা হয়, পরবর্তী বছরগুলোয় ভর্তি পরীক্ষার সময় অবশ্যই হল খোলা রাখা হবে।"
বগুড়া-৭ (গাবতলী-শাজাহানপুর) আসনে মোর্শেদ মিল্টনের বদলে শাজাহানপুুর উপজেলা চেয়ারম্যান বিএনপি নেতা সরকার বাদলকে ২০-দলীয় জোটের প্রার্থী হিসেবে দেখতে চান জোটভুক্ত দুটি দল ইসলামী ঐক্য জোট এবং খেলাফতে মজলিসের নেতারা। গতকাল দুপুরে বগুড়া প্রেস ক্লাবে এক সংবাদ সম্মেলনে এ কথা জানানো হয়। সংবাদ সম্মেলনে লিখিত বক্তব্য পাঠ করেন ইসলামী ঐক্যজোটের বগুড়া জেলা সভাপতি ইঞ্জিনিয়ার শামসুল হক। দলীয় প্রার্থী হিসেবে বিএনপি চেয়ারপারসন খালেদা জিয়া এবং দলের স্থানীয় দুই নেতা যথাক্রমে গাবতলী উপজেলা চেয়ারম্যান মোর্শেদ মিল্টন ও শাজাহানপুর উপজেলা চেয়ারম্যান সরকার বাদলকে মনোনয়ন দেওয়া হয়েছে। গত ২৮ নভেম্বর নির্ধারিত দিনে তাদের পক্ষ থেকে মনোনয়নপত্র দাখিলও করা হয়েছে।
"ঢাকা উত্তর সিটি করপোরেশনের (ডিএনসিসি) প্রয়াত মেয়র আনিসুল হক স্মরণে রাজধানীর তেজগাঁও-সাতরাস্তা পর্যন্ত সড়কে তার নামফলক উন্মোচন করা হয়েছে। এই সড়কটি মেয়র আনিসুল হক সড়ক হিসেবে নামকরণ করা হয়েছে। উদ্বোধনী অনুষ্ঠানে উপস্থিত ছিলেন আনিসুল হকের সহধর্মিণী রুবানা হক, ছেলে নাভিদুল হক, ডিএনসিসির ভারপ্রাপ্ত মেয়র মো. জামাল মোস্তফা, সাবেক সেনাপ্রধান আবু বেলাল মোহাম্মদ শফিউল হক, ডিএনসিসির প্রধান নির্বাহী কর্মকর্তা মেজবাহুল হক, বিভিন্ন ওয়ার্ডের কাউন্সিলর, ট্রাক কাভার্ড মালিক শ্রমিক পরিবহন সমিতির নেতারা।"
"রাজধানীর তুরাগ থানার দিয়াবাড়ীর কাশবনে জোড়া হত্যা মামলার রহস্য উদ্ঘাটন করেছে ঢাকা মহানগর গোয়েন্দা পুলিশ (ডিবি)। এ ঘটনায় মনির হোসেন ও ফরিদ নামে দুজনকে গ্রেফতার করা হয়েছে। উদ্ধার করা হয়েছে হত্যাকাণ্ডে ব্যবহৃত দেশীয় অস্ত্র-ধারালো বঁটি ও রড। ডিবি বলছে, তারা হত্যাকাণ্ডে জড়িত থাকার কথা স্বীকার করেছেন। এর আগে ২০ অক্টোবর রাতে পুলিশ উত্তরার সেক্টর-১৬-এর ২ নম্বর প্লটের কাশবনঘেরা স্থান থেকে কামাল হোসেন (২৪) ও ইমন শেখ (২৫) নামে দুই ব্যক্তির গলিত লাশ উদ্ধার করে। এ ঘটনায় কামাল হোসেনের বাবা শেখ জলিল বাদী হয়ে তুরাগ থানায় হত্যা মামলা করেন। নিহতরা ও গ্রেফতারকৃতরা ছিলেন আন্তজেলা ডাকাত দলের সদস্য। শুক্রবার বিকালে আদাবরের ঢাকা উদ্যানে অভিযান চালিয়ে মনির হোসেনকে গ্রেফতার করা হয়। পরে তার দেওয়া তথ্যের ভিত্তিতে ওইদিন রাতেই শনিরআখড়া এলাকা থেকে ফরিদকে গ্রেফতার করা হয়েছে। জিজ্ঞাসাবাদে তাদের কাছ থেকে বেরিয়ে আসে এ হত্যাকাণ্ডের চাঞ্চল্যকর তথ্য বলে জানিয়েছেন ডিবির এসি (উত্তর) সুমনকান্তি চৌধুরী। তিনি বলেন, নিহত কামাল,  ইমনসহ গ্রেফতারকৃত মনির ও ফরিদ আন্তজেলা ডাকাত দলের সদস্য। তাদের দলে অন্য দুই সদস্য হলেন রেজাউল ও আল-আমিন। এদের সবার বাড়ি ফরিদপুরে। রাজধানীর তুরাগ, উত্তরা, ফরিদপুরসহ আশপাশের বিভিন্ন জেলায় ডাকাতি করতেন। দিনের বেলা তারা কখনো রংমিস্ত্রি, কখনো গাড়ির ড্রাইভার-হেলপার হিসেবে কাজ করতেন।গভীর রাতে প্রথমে তারা রোড ডিভাইডারের খণ্ড, বড় পাথর ফেলে প্রতিবন্ধকতা তৈরি করে রাস্তায় চলাচলকারী প্রাইভেট কার, সিএনজি ইত্যাদির পথরোধ করতেন। তারপর ধারালো দা, বঁটি, লোহার রড ইত্যাদি বিভিন্ন দেশীয় অস্ত্র ব্যবহার করে যাত্রীদের ভয়ভীতি প্রদর্শন করে টাকা, মোবাইল, স্বর্ণালঙ্কার লুটে নিতেন। কাজ শেষে নিজেদের মধ্যে ভাগাভাগি করে নিতেন লুণ্ঠিত মালামাল।এই ভাগাভাগি থেকেই সৃষ্টি হয় কোন্দল। বিভিন্ন সময় ভিকটিম কামাল ও ইমন লুণ্ঠিত মালামালের অধিকাংশ নিয়ে নেওয়ায় বাকিদের মধ্যে এ নিয়ে সৃষ্টি হয় অসন্তোষ। সর্বশেষ ফরিদপুরে একটি ডাকাতির মালামাল ভাগাভাগিকে কেন্দ্র করে তাদের মধ্যে বিরোধ হয়। পরে প্রতিশোধ নিতে ফরিদ ও মনির ভিকটিম কামাল ও ইমনকে হত্যার পরিকল্পনা করেন।ডিবি কর্মকর্তা আরও বলেন, ১৪ অক্টোবর সন্ধ্যায় তারা ডাকাতির উদ্দেশে একে একে উত্তরার ১৬ নম্বর সেক্টরে জড়ো হন। রাত ৯টার দিকে ডাকাতির উদ্দেশ্যে রওনা হওয়ার পর ২ নম্বর প্লটে কাশবনের ভিতর দিয়ে যাওয়ার সময় একপর্যায়ে পূর্বপরিকল্পনা অনুযায়ী মনির ও ফরিদ কুপিয়ে কামাল ও ইমনকে হত্যা করেন। পরে লাশ দুটি ঝোপের ভিতর ফেলে পালিয়ে যান।"
"বিএনপির সিনিয়র যুগ্ম মহাসচিব রুহুল কবির রিজভী অভিযোগ করেছেন, বর্তমান গণবিচ্ছিন্ন সরকার আগামী নির্বাচন সামনে  রেখে রাষ্ট্রীয় অর্থে বিএনপির বিরুদ্ধে কুিসত সাইবার যুদ্ধ শুরু করেছে। খালেদা জিয়ার মুক্তি আন্দোলনে বাধাদান এবং তারেক রহমানের বিরুদ্ধে সংঘবদ্ধ অপপ্রচারে লিপ্ত হয়েছে। সামাজিক  যোগাযোগ মাধ্যমগুলো তাদের ভয়ঙ্কর প্রোপাগান্ডায় সয়লাব। গতকাল রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে তিনি এসব অভিযোগ করেন।রিজভী বলেন, ফেসবুক, ইউটিউব, টুইটার ইত্যাদিতে ছড়িয়ে দিচ্ছে বিদ্বেষমূলক নানা সুপার ইমপোজ করা ছবি, টেম্পারড নকল অডিও-ভিডিও। মূলত এসব নির্জলা মিথ্যাচার, বানোয়াট, ভিত্তিহীন ও রাজনৈতিক উদ্দেশ্যপ্রণোদিত অশালীন প্রোপাগান্ডা চালিয়ে তাদের ১০ বছরের গুম-খুন-অত্যাচার-নিপীড়ন থেকে সরকার ভোটারদের দৃষ্টি অন্যদিকে সরাতে চেষ্টা করছে। তিনি বলেন, আওয়ামী লীগ এ ধরনের গর্হিত অপকর্মে অর্ধ শতাধিক অনলাইন পোর্টাল, ইউটিউব চ্যানেল এবং ফেসবুক গ্রুপ ব্যবহার করছে।রিজভী বলেন, নামে-বেনামে ভুয়া আইডির ফেসবুকে প্রতিদিন হাজার হাজার ডলার ব্যয় করে প্রমোশন দিয়ে বুস্ট করছে। আওয়ামী লীগের এসব প্রোপাগান্ডা অনলাইন পোর্টাল, ইউটিউব চ্যানেল এবং ফেসবুক গ্রুপের মধ্যে রয়েছে, বাংলা ইনসাইডার, বাংলা নিউজ পোস্ট, আমাদের রাজনীতি, চিরায়ত বাংলাদেশ, নিউজ ফর অল, ছবির মতো দেশ, বাংলাদেশী ভাইরাল ভিডিও, চেয়ারম্যান সাব, গেরিলা ৭১, শোন হে বাঙালি, সাইবার ফোর্স ৭১, রক্ত ঋণ একাত্তর, বঙ্গবন্ধু সাইবার ফোর্স, বঙ্গবন্ধু জিজিটাল ব্রিগেড, আওয়ামী সাইবার ব্রিগেড, আম জনতা, ভোরের পাতা, গুজবে কান দিবেন না, মোহাম্মদ এ আরাফাত প্রভৃতি। প্রধানমন্ত্রীর অত্যন্ত আপনজনদের নামেও সাইবার ওয়েবসাইট খুলে অবান্তর, কাল্পনিক, উদ্ভট অপপ্রচার চালাতে হিসাববিহীন অর্থ ব্যয় করছে আওয়ামী লীগ।সংবাদ সম্মেলনে আরও উপস্থিত ছিলেন বিএনপি চেয়ারপারসনের উপদেষ্টা নাজমুল হক নান্নু, ব্যারিস্টার জিয়াউর রহমান, সহ-সাংগঠনিক সম্পাদক আবদুস সালাম আজাদ, সহ-আইন বিষয়ক সম্পাদক অ্যাডভোকেট মেসবাহ উদ্দিন প্রমুখ।"
"সংসদ সদস্য শামীম ওসমান গতকাল বিকালে ফতুল্লার দেলপাড়া আদর্শনগরে গণসংযোগ করছিলেন। এ সময় তাকে ঘিরে ধরলেন নারী ভোটাররা। জানালেন, তারা তাকে আবার এমপি পদে চান। তারা বলেন, আপনি যে উন্নয়ন করেছেন তা ধরে রাখতে আপনাকেই দরকার। আপনাকে আমরা বিশ্বাস করি। আপনি ডিএনডি এলাকার জন্য অনেক টাকার কাজ এনেছেন। মন্ত্রীকে অফিস থেকে এলাকায় নিয়ে এসে দেখিয়েছেন ডিএনডির মানুষের দুর্দশা। সংসদে আপনাকে বলতে শুনেছি নারায়ণগঞ্জের কাজ আনতে পায়ে পর্যন্ত ধরেছেন। যা কোনো এমপি পারে নাই। আপনি পেরেছেন। আমরা আওয়ামী লীগ বিএনপি বুঝি না। যে আমাদের জন্য কাজ করতে পারবে আমরা তাকে চাই। শামীম ওসমান তাকে খুশি করার জন্য মিথ্যা না বলবার অনুরোধ জানিয়ে বলেন, সত্যি করে বলুন আমি কি সত্যিই আপনাদের জন্য কিছু করতে পেরেছি। ওই নারীরা বলেন, আপনি কাজ করেছেন বলে বাড়ি থেকে নেমে এসেছি। কাজ করুন। ফুলের মালা দিয়ে বরণ করব বার বার। এক পর্যায়ে শামীম ওসমানের সঙ্গে ওই নারী ভোটাররা ফটোসেশন করেন ও সেলফি তোলেন। শামীম ওসমান বলেন, আমি একটি অনুরোধ করতে চাই। টাকা আমি দেব। আয়োজন করবেন আপনারা। বিএনপি বা অন্যান্য দলের প্রার্থীদের ডাকেন। আমাকে ওই মঞ্চে রাখেন। আমি শুধু তাদের প্রশ্ন করতে চাই, বিগত ৫ বছরে আমি যে কাজ করেছি তা বিগত ২৫ বছরে কেউ করেছে কিনা। মুখে বললে হবে না। কাগজ-কলম নিয়ে বলতে হবে।এ সময় উপস্থিত ছিলেন আওয়ামী লীগ নেতা শাহ নিজাম, জাকিরুল আলম হেলাল, এহসানুল হক নীপু, শাহাদাত হোসেন সাজনু, জুয়েল হোসেন, সাফায়েত আলম সানি, মিজানুর রহমান সুজন, রঞ্জন, শওকত আলী, কাশীপুর ইউনিয়ন আওয়ামী লীগ সভাপতি আইয়ুব আলী, ফতুল্লা থানা ছাত্রলীগ সভাপতি শরীফুল হক, সাধারণ সম্পাদক এম এম মান্নান।"
"একাদশ জাতীয় সংসদ নির্বাচনে চট্টগ্রাম-৯ আসনে ইলেকট্রনিক ভোটিং মেশিন (ইভিএম) পদ্ধতিতে ভোট গ্রহণের সিদ্ধান্ত বাতিলের দাবিতে চট্টগ্রাম মহানগর বিএনপি আঞ্চলিক নির্বাচন কর্মকর্তাকে স্মারকলিপি দিয়েছে। একই সঙ্গে চট্টগ্রাম-৯ আসনে বিএনপির প্রার্থী মহানগর বিএনপির সভাপতি কারাবন্দী ডা. শাহাদাত হোসেন, বিএনপির কেন্দ্রীয় সাংগঠনিক সম্পাদক মাহবুবের রহমান শামীম ও চট্টগ্রাম মহানগর বিএনপির সাধারণ সম্পাদক আবুল হাসেম বক্করসহ গ্রেফতার হওয়া নেতা-কর্মীদের মুক্তির বিষয়ে অবহিত করা হয় নির্বাচন কর্মকর্তাকে। গতকাল চট্টগ্রাম মহানগর বিএনপি স্মারকলিপি দেয়।"
"নানামুখী গুঞ্জনের পর সিলেট-৬ আসনে ফের আওয়ামী লীগের মনোনয়ন পেয়েছেন নুরুল ইসলাম নাহিদ। কিন্তু এর পরও স্বস্তিতে নেই শিক্ষামন্ত্রীর দায়িত্বে থাকা এই নেতা। বিকল্পধারার নেতা শমসের মবিন এ আসনে মনোনয়নপত্র দাখিল করায় নাহিদ আছেন শঙ্কার মধ্যে। অন্যদিকে বিএনপি নেতৃত্বাধীন ২৩-দলীয় জোটেও রয়েছে চাপা ক্ষোভ। এ আসনে বিএনপি যেমন প্রার্থী দিয়েছে, তেমনি জোটসঙ্গী জামায়াত ও ইসলামী ঐক্যজোটের নেতারাও মনোনয়নপত্র দাখিল করেছেন।সিলেট-৬ আসনভুক্ত দুই উপজেলা হচ্ছে বিয়ানীবাজার ও গোলাপগঞ্জ। এ দুই উপজেলায় আওয়ামী লীগ নেতা-কর্মীদের সঙ্গে নুরুল ইসলাম নাহিদের দূরত্ব রয়েছে বলে অভিযোগ ছিল। যার ফলে একাদশ জাতীয় সংসদ নির্বাচনে নাহিদ আবারও আওয়ামী লীগের মনোনয়ন পান কিনা, তা নিয়ে নানামুখী গুঞ্জন ছিল। কিন্তু শেষ পর্যন্ত আওয়ামী লীগ প্রবীণ এই নেতার ওপরই আস্থা রেখেছে। তবে মনোনয়ন পেলেও স্বস্তি পাচ্ছেন না নাহিদ। বিএনপির সাবেক নেতা শমসের মবিন সম্প্রতি যোগ দেন বিকল্পধারায়। বিকল্পধারা যোগ দেয় আওয়ামী লীগ নেতৃত্বাধীন নির্বাচনী জোটে। এরপর শমসের মবিনের জন্য সিলেট-৬ আসন আওয়ামী লীগের কাছে দাবি করে বিকল্পধারা। তবে আওয়ামী লীগ সে দাবিতে কান না দিয়ে নাহিদকে প্রার্থী ঘোষণা করে। তাতে দমে না গিয়ে শমসের মবিনও ইসিতে মনোনয়নপত্র জমা দিয়েছেন। এর ফলে নাহিদ পড়েছেন শঙ্কার মধ্যে। প্রথমত, বিকল্পধারা আলোচনার মাধ্যমে আওয়ামী লীগের হাইকমান্ড থেকে আসনটি নিজেদের প্রার্থীর জন্য নিয়ে যায় কিনা, দ্বিতীয়ত, কেন্দ্রে সমঝোতা না হলে শমসের মবিন মাঠ ছাড়বেন কিনা— এ দুই শঙ্কা ঘিরে ধরেছে নাহিদকে। এদিকে, তফসিল ঘোষণার পর এলাকায় মনোযোগী হয়েছেন নাহিদ। এ প্রসঙ্গে শিক্ষামন্ত্রী নুরুল ইসলাম নাহিদ বলেন, ‘আওয়ামী লীগ সরকারের আমলে এলাকায় ব্যাপক উন্নয়ন হয়েছে। নেতা-কর্মীরাও আমাকেই আবার নির্বাচনে দেখতে চায়। এ জন্য দলও আমাকে মনোনয়ন দিয়েছে। সবমিলিয়ে অবস্থা খুবই ভালো।’বিকল্পধারার প্রেসিডিয়াম সদস্য শমসের মবিন বলেন, ‘আমি দল থেকে প্রার্থী হয়েছি। এলাকায় ব্যাপক সাড়া পাচ্ছি।’"
"আসন্ন জাতীয় সংসদ নির্বাচনে বিএনপি-জামায়াতকে ঠেকাতে দেশের প্রতিটি জেলা-উপজেলায় ‘বিজয় মঞ্চ’ তৈরির আহ্বান জানিয়েছেন আওয়ামী লীগের প্রেসিডিয়াম সদস্য স্বাস্থ্যমন্ত্রী মোহাম্মদ নাসিম। তিনি বলেছেন, ডিসেম্বর বিজয়ের মাস। এ মাসে বাংলার জনগণ কখনো পরাজিত হয়নি। এ মাস শুধু বিজয়ের মাস নয়, কুচক্রী বিএনপি-জামায়াতকে পরাজিত করার মাস। তাই ১৪ ডিসেম্বরের পর শেখ হাসিনার আহ্বানে সারা দেশের প্রতিটি জেলা-উপজেলায় ‘বিজয় মঞ্চ’ তৈরির করে বিএনপি-জামায়াতকে ঠেকাতে হবে এবং তাদের পরাজয় নিশ্চিত করতে হবে।গতকাল শাহবাগে জাতীয় জাদুঘরের সামনে পয়লা ডিসেম্বরকে মুক্তিযোদ্ধা দিবস ঘোষণার দাবিতে আয়োজিত এক সমাবেশে তিনি এ কথা বলেন।"
"নগরীর যানজট নিরসনে ব্যতিক্রমী উদ্যোগ নিয়েছে নগর পুলিশের ট্রাফিক বিভাগ। ট্রাফিক পুলিশের ১০ সদস্যের একটি ভ্রাম্যমাণ দল গঠন করে তদের প্রত্যেককে সাইকেল দেওয়া হয়েছে। নগরজুড়ে ঘুরে ঘুরে তারা যানজট নিরসনে কাজ করবেন। গতকাল নগরীর টাইগারপাস এলাকায় এই কার্যক্রমের উদ্বোধন করেন উপ-কমিশনার হারুনুর রশিদ হাজারী। এ সময় তিনি বলেন, সিএমপির ট্রাফিক বিভাগে দীর্ঘদিন ধরে জনবল সংকট রয়েছে। যানজট নিরসনে প্রতিটি পয়েন্টে যে পরিমাণ জনবল কাজ করে, তা দিয়ে যানজট নিরসন কষ্টসাধ্য হয়ে পড়ে।"
"পুরান ঢাকায় বৈদ্যুতিক ট্রান্সফরমার বিস্ফোরণে অহেদুল ইসলাম (২৪) নামে এক যুবকের মৃত্যু হয়েছে। গতকাল সকাল সাড়ে ১০টার দিকে চকবাজারের কামালবাগে এ দুর্ঘটনা ঘটে। পরে ময়নাতদন্তের জন্য লাশ ঢাকা মেডিকেল কলেজ (ঢামেক) মর্গে পাঠানো হয়।ঢামেক সূত্র জানায়, চকবাজারের কামালবাগে একটি রাবার কারখানায় চাকরি করতেন অহিদুল। কারখানার সামনে একটি বিদ্যুতের খুঁটির পাশে দাঁড়ানো ছিলেন তিনি। এ সময় বিদ্যুতের খুঁটির ট্রান্সফরমার বিস্ফোরণ হলে আগুনে অহিদুলের শরীর ঝলসে যায়।তাকে দ্রুত উদ্ধার করে ঢামেক হাসপাতালে নেওয়া হলে কর্তব্যরত চিকিৎসক মৃত ঘোষণা করেন।"
নরসিংদীর মনোহরদী পরিবহন (প্রা.) লিমিটেড অফিস লুট ও কাউন্টার ভাঙচুর করেছে দুর্বৃত্তরা। এ সময় তারা অফিসের ড্রয়ার ভেঙে সাড়ে তিন লাখ টাকা লুট করে। মনোহরদী বাসস্ট্যান্ডে গতকাল ভোরে এ ঘটনা ঘটে।
"বিএনপির স্বেচ্ছাসেবকবিষয়ক সম্পাদক মীর সরাফত আলী সপুসহ তিন নেতাকে গ্রেফতার করেছে গোয়েন্দা পুলিশ (ডিবি)। গত সন্ধ্যায় তাদের গ্রেফতার করা হয়। ডিবির অতিরিক্ত কমিশনার আবদুল বাতেন এ তথ্য নিশ্চিত করেছেন। পরে বিএনপি নেতাদের গ্রেফতারে নিন্দা জানিয়েছেন দলের মহাসচিব মির্জা ফখরুল ইসলাম আলমগীর। দলের নেতা-কর্মীরা জানান, বিএনপির স্বেচ্ছাসেবকবিষয়ক সম্পাদক মীর সরাফত আলী সপু, দক্ষিণ বিএনপির সাংগঠনিক সম্পাদক সাইফুল ইসলাম পটু ও স্বেচ্ছাসেবক দলের নেতা আওলাদ হোসেন উজ্জ্বলকে সন্ধ্যায় ডিবি পুলিশ তুলে নিয়ে যায়।"
"নারায়ণগঞ্জের রূপগঞ্জে দাবিকৃত চাঁদা না পেয়ে দুটি ড্রেজারে সন্ত্রাসী হামলা, ভাঙচুর করেছে সন্ত্রাসীরা। হামলাকারীরা আটজনকে পিটিয়ে আহত করে। এতে ৭ লাখ টাকার ক্ষতি হয়েছে বলে মালিকপক্ষ দাবি করেছে। উপজেলার পিতলগঞ্জ এলাকায় গতরাতে ঘটনাটি ঘটে।ড্রেজারের ম্যানেজার কামরুল ইসলাম জানান, দাবিকৃত ২ লাখ টাকা চাঁদা না দেওয়ায় ২০/২৫ সন্ত্রাসী ধারালো অস্ত্রশস্ত্র নিয়ে মা ফারজানা ড্রেজিং প্রকল্প-৭ ও ৪ হামলা চালায়। তারা ড্রেজারের পাইপলাইন কুপিয়ে বিচ্ছিন্ন করে দেয়। এতে বালু সরবরাহ বন্ধ হয়ে যায়। এরপর ভিতরে গিয়েও ভাঙচুর করে। এছাড়া শ্রমিকদের মোবাইল, টাকা-পয়সা লুট করে। এ ঘটনায় ড্রেজারের ম্যানেজার কামরুল ইসলাম রূপগঞ্জ থানায় অভিযোগ করেছেন। রূপগঞ্জ থানার ওসি জানান, তদন্তসাপেক্ষে ব্যবস্থা নেওয়া হবে।"
"ক্ষমতায় গিয়ে অর্থনৈতিক ব্যবস্থা পাল্টে দেওয়ার ঘোষণা দিয়ে ‘ভিশন-মুক্তিযুদ্ধ ৭১’ বাস্তবায়নে কাস্তে মার্কায় ভোট চেয়েছে বাংলাদেশের কমিউনিস্ট পার্টি (সিপিবি)। দেশের প্রধান এই বামপন্থি দলটির একাদশ জাতীয় সংসদ নির্বাচনী ইশতেহারে রুটি-রুজি অধিকারের জন্য শোষণ ও বৈষম্যহীন ইনসাফের সমাজ গড়ার ডাক দেওয়া হয়েছে। সিপিবি বলেছে, ‘এক ভাগ’ মানুষের পকেট ভরার তথাকথিত উন্নয়নের মডেল পরিত্যাগ করে, গণতন্ত্রকে ধারণ করেই ‘নিরানব্বই ভাগ’ মানুষের অংশগ্রহণে ও স্বার্থে সমাজতন্ত্র অভিমুখীন উন্নয়নধারার ‘বিকল্প পথ’ অনুসরণ করা আজ অপরিহার্য কর্তব্য হয়ে উঠেছে। গতকাল পুরানা পল্টনে কমরেড মণি সিংহ সড়কের মুক্তিভবনে আয়োজিত সংবাদ সম্মেলনে ‘ভিশন-মুক্তিযুদ্ধ ৭১ বাস্তবায়নে কাস্তে মার্কায় ভোট দিন’ শীর্ষক ইশতেহার প্রকাশ করেছে সিপিবি। দলের সভাপতি মুজাহিদুল ইসলাম সেলিম ইশতেহারের সারসংক্ষেপ তুলে ধরেন। স্বাগত বক্তব্য দেন সিপিবি সাধারণ সম্পাদক মো. শাহ আলম। মুজাহিদুল ইসলাম সেলিম ইশতেহার উপস্থাপন করে বলেন, আওয়ামী লীগ ও বিএনপি গণতন্ত্র প্রতিষ্ঠা করতে পারেনি। বরং তারা ক্ষমতায় এসে স্বৈরাচারী হয়েছে। মুক্তিযুদ্ধের চেতনায় বৈষম্যহীন সমাজ ও রাষ্ট্র নির্মাণের ধারার বিপরীতে লুটপাটতন্ত্র শক্তিশালী করেছে। বাংলাদেশে এখন মূল দ্বন্দ্ব হলো ‘এক ভাগ’ লুটপাটকারী গোষ্ঠীর সঙ্গে ‘নিরানব্বই ভাগ’ জনগণের স্বার্থের দ্বন্দ্ব। অথচ এ মৌলিক দ্বন্দ্বকে আড়াল করতে ওই ‘এক ভাগ’-এর স্বার্থরক্ষাকারী আওয়ামী লীগ ও বিএনপির ক্ষমতার দ্বন্দ্বকে জনগণের সামনে প্রধান দ্বন্দ্ব হিসেবে বজায় রাখা হয়েছে। এ দুটি রাজনৈতিক দল সমাজের ‘এক ভাগ’ লুটেরা শোষকদের স্বার্থরক্ষাকারী পক্ষের দুটি প্রধান বিবদমান গোষ্ঠী। ইশতেহারে অর্থনৈতিক সংস্কার প্রসঙ্গে বলা হয়, সমবায় ও ব্যক্তিমালিকানা খাতে প্রতিযোগিতার মাধ্যমে উৎপাদনশীলতা বাড়ানো হবে। ‘কর্মসংস্থান নিশ্চয়তা স্কিম’ চালু; দরিদ্র, অনাহারী, বেকার, অসহায় মানুষের জন্য ন্যূনতম সামাজিক নিরাপত্তা নিশ্চিত; শহর ও গ্রামের মধ্যে সুযোগ-সুবিধার বিদ্যমান বৈষম্য ক্রমান্বয়ে দূর করা হবে। আমূল ভূমি ও কৃষি সংস্কার, গ্রামীণ অর্থনীতি ও গ্রামজীবনের মৌলিক পুনর্গঠন, ভূমিহীনদের মধ্যে খাসজমির বণ্টন, আবাদি জমি সংরক্ষণ, ফসলের লাভজনক মূল্যপ্রাপ্তি, সুলভে কৃষি উপকরণের সরবরাহ, শস্যবীমা চালু, কৃষিভিত্তিক শিল্প গড়া, এনজিও ঋণ মওকুফ, ইউনিয়ন পর্যায়ে সরকারি ক্রয় কেন্দ্র ও কৃষিপণ্য বিপণন সমবায় স্থাপন করা হবে। কমিউনিস্ট পার্টি বলেছে, জনগণের ভাগ্যের পরিবর্তন ঘটাতে বিদ্যমান ‘ব্যবস্থা বদল’ করা এবং দ্বিদলীয় রাজনীতির বৃত্ত ছিন্ন করে বাম-গণতান্ত্রিক বিকল্প শক্তি-সমাবেশ গড়ে তোলা অপরিহার্য হয়ে উঠেছে। সিপিবি নতুনের কেতন, তারুণ্যের প্রাণতরঙ্গকে ধারণ করে ‘ভিশন-মুক্তিযুদ্ধ ৭১’ বাস্তবায়নের পথে এগিয়ে যাবে। সংবাদ সম্মেলনে সিপিবি সংসদ নির্বাচনে ‘কাস্তে’ মার্কার প্রার্থীদের ভোট দিয়ে বিজয়ী করার আহ্বান জানায়। দেশের প্রাচীন এই দলের নির্বাচনী ইশতেহার ‘ব্যবস্থা বদল’-এর ৩০ দফা কর্মসূচির মধ্যে রয়েছে— মুক্তিযুদ্ধের চেতনায় সংবিধান, রাষ্ট্রীয় ব্যবস্থা ও রাজনীতির সংস্কার সাধন, মতপ্রকাশের স্বাধীনতা ও মানবাধিকার প্রতিষ্ঠাসহ কার্যকর গণতন্ত্র প্রতিষ্ঠা, গণতান্ত্রিক বিকেন্দ্রীকরণ ও স্থানীয় সরকারের ক্ষমতায়ন নিশ্চিতকরণ, নির্বাচনী ব্যবস্থার আমূল সংস্কার, বিকল্প অর্থনৈতিক নীতি ও ব্যবস্থাপনা প্রতিষ্ঠা, কর্মসংস্থান সৃষ্টি, দারিদ্র্য বিমোচন ও বৈষম্য কমানো, ঘুষ-দুর্নীতি-লুটপাটের বিরুদ্ধে ‘জিরো টলারেন্স’ নীতি গ্রহণ, দ্রব্যমূল্য নিয়ন্ত্রণ ও খাদ্যে ভেজাল রোধ করা হবে। সন্ত্রাস-জঙ্গিবাদ-দুর্বৃত্তায়ন-মাফিয়াতন্ত্রের বিরুদ্ধে কঠোর অবস্থান গ্রহণ, কৃষি কৃষক গ্রামীণ মজুরের অধিকার প্রতিষ্ঠা ও জীবনমান উন্নয়নকরণ, দেশীয় শিল্পের বিকাশ সাধন, শ্রমিক ও কর্মচারীদের অধিকার প্রতিষ্ঠা ও জীবনমান উন্নয়ন, শিক্ষার প্রসার ও মানোন্নয়ন, স্বাস্থ্য খাত ও চিকিৎসার মানোন্নয়ন করা হবে। যুবসমাজের তারুণ্য-সম্পদকে সর্বোচ্চ কাজে লাগানো, নারী অধিকার প্রতিষ্ঠা, শিশু-কিশোর ও বৃদ্ধ-দুস্থ নাগরিকদের অধিকার নিশ্চিত, ধর্মীয় সংখ্যালঘুদের প্রতি বৈষম্য রোধ এবং তাদের মর্যাদা প্রতিষ্ঠা, বিভিন্ন জাতিসত্তা, আদিবাসী সমাজ ও দলিতদের যথাযথ স্বীকৃতি ও অধিকার প্রতিষ্ঠা, শহরের বস্তিবাসী, হকার ও নাগরিকদের জীবনমান উন্নয়ন, প্রতিবন্ধীদের জন্য সুযোগ সৃষ্টি ও অধিকার রক্ষা করা হবে। তথ্যপ্রযুক্তি, টেলিযোগাযোগ ও সামাজিক যোগাযোগমাধ্যমকে সর্বজনীনকরণ, প্রকৃতি, পরিবেশ ও জলবায়ু রক্ষা, জাতীয় স্বার্থ রক্ষা ও বিকল্প জ্বালানিনীতির বাস্তবায়ন, পানি উন্নয়ন ও বন্যা সমস্যার প্রতিকার, দুর্যোগ-ব্যবস্থাপনার আধুনিকায়ন, সড়ক দুর্ঘটনা প্রতিরোধ, যোগাযোগব্যবস্থার আধুনিকায়ন ও যানজট রোধ, জনসংখ্যা নিয়ন্ত্রণ, সাহিত্য-সংস্কৃতির বিকাশ ঘটানো, ক্রীড়া-শরীরচর্চা ও বিনোদনের সুযোগ নিশ্চিতকরণ এবং স্বাধীন পররাষ্ট্রনীতির ভিত্তিতে আন্তর্জাতিক সম্পর্ক ও বিশ্বশান্তি প্রতিষ্ঠা করা।"
লক্ষ্মীপুর-১ রামগঞ্জ আসনে বিএনপির সাবেক এমপি মরহুম জিয়াউল হক জিয়াকে স্মরণ করে তার আমলে এলাকায় ব্যাপক উন্নয়ন হয়েছে স্বীকার করে আসন্ন নির্বাচনে নৌকায় ভোট চাইলেন আওয়ামী লীগের প্রার্থী আনোয়ার হোসেন খান। রামগঞ্জ উপজেলার নোয়াগাঁও ইউনিয়নের পূর্ব বিঘা প্রাথমিক বিদ্যালয়মাঠে গতকাল মতবিনিময় সভায় বিএনপির ওই নেতার চেয়ে আরো উন্নয়ন করার প্রতিশ্রুতিও দেন আওয়ামী লীগের এ প্রার্থী।
"আধিপত্য বিস্তারকে কেন্দ্র করে মুন্সীগঞ্জের সিরাজদিখান উপজেলার বালুর চর ইউনিয়নে সংঘর্ষ হয়েছে। এ সময় একটি কনফেকশনারি দোকানে অংগ্নিসংযোগ, ১০টি বাড়ি ভাঙচুর করা হয়। টেঁটাবিদ্ধসহ আহত হন পাঁচজন। সিরাজদিখান থানার ওসি জানান, এলাকায় আধিপত্য বিস্তার নিয়ে নুরু বাউল এবং নাছির মোল্লা গ্রুপের মধ্যে দীর্ঘদিন ধরে বিরোধ চলছে। শুক্রবার সন্ধ্যায় উভয়পক্ষের মধ্যে ফের সংঘর্ষ বাধে। শনিবার ভোর থেকে উভয়পক্ষের মধ্যে সংঘর্ষ ব্যাপক আকারে ছড়িয়ে পড়ে। পুলিশ সুপার জায়েদুল আলম জানান, এ ঘটনায় দুই পক্ষের ৩৫ জনকে আটক করা হয়েছে। জব্দ করা হয়েছে কয়েক হাজার টেঁটা ও দেশীয় অস্ত্র।"
"যশোর-২ আসনে বিএনপির মনোনীত প্রার্থী সাবিরা সুলতানার দণ্ড স্থগিত করে হাই কোর্টের দেওয়া আদেশ স্থগিত করে দিয়েছে সুপ্রিম কোর্টের চেম্বার বিচারপতির আদালত। গতকাল দুর্নীতি দমন কমিশন-দুদক ও রাষ্ট্রপক্ষের আবেদনের পরিপ্রেক্ষিতে চেম্বার বিচারপতি হাসান ফয়েজ সিদ্দিকী এ স্থগিতাদেশ দেন। পাশাপাশি আবেদন দুটি আজ শুনানির জন্য আপিল বিভাগের পূর্ণাঙ্গ বেঞ্চে তিনি পাঠিয়ে দেন। ফলে এখন পর্যন্ত দণ্ডিতদের ভোটে দাঁড়ানোর সব পথ বন্ধই রয়েছে বলে জানিয়েছেন আইনজীবীরা। উভয় পক্ষের শুনানি গ্রহণ করে আদেশে চেম্বার বিচারপতি বলেন, যেহেতু এর আগে আমরা এ বিষয়ে একটি সিদ্ধান্ত দিয়েছি, এটা আমরা আগামীকাল (রবিবার) পর্যন্ত স্থগিত করে ফুল কোর্টে পাঠিয়ে দিচ্ছি। পরে অ্যাটর্নি জেনারেল জানান, রবিবার সকালে প্রধান বিচারপতি নেতৃত্বাধীন পূর্ণাঙ্গ বেঞ্চে বিষয়টি শুনানির জন্য উপস্থাপন করা হবে। আদালতে রাষ্ট্রপক্ষে শুনানি করেন অ্যাটর্নি জেনারেল মাহবুবে আলম, অতিরিক্ত অ্যাটর্নি জেনারেল মুরাদ রেজা ও অতিরিক্ত অ্যাটর্নি জেনারেল মমতাজ উদ্দিন ফকির। দুদকের পক্ষে ছিলেন আইনজীবী খুরশীদ আলম খান ও এ বি এম বায়েজিদ। এ সময় রাষ্ট্রপক্ষের ডেপুটি অ্যাটর্নি জেনারেল ড. মো. বশির উল্লাহও উপস্থিত ছিলেন। যশোরের ঝিকরগাছা উপজেলা চেয়ারম্যান সাবিরা সুলতানার পক্ষে শুনানি করেন আইনজীবী এ জে মোহাম্মদ আলী, আমিনুল ইসলাম, জয়নুল আবেদীন ও মাহবুব উদ্দিন খোকন।আদেশের পর অ্যাটর্নি জেনারেল বলেন, ‘আজকের (শনিবার) আদেশের ফলে সাবিরা সুলতানার নির্বাচনে অংশ নেওয়ার সুযোগ আর থাকল না, যদি না আগামীকাল (রবিবার) আপিল বিভাগ ভিন্নতর কোনো আদেশ দেয়। আপিল বিভাগ আদেশ না দেওয়া পর্যন্ত চেম্বার আদালতের আদেশ বহাল থাকবে।’ সাংবাদিকদের প্রশ্নের জবাবে তিনি বলেন, ‘শুধু সাবিরা সুলতানাই নয়, এটা সংবিধানের বিধান। দুই বছরের বেশি দণ্ডিত কেউ নির্বাচনে অংশ নিতে পারবেন না।’ সরকার তাড়াহুড়া করে ছুটির দিনে আদালত বসিয়ে এ ধরনের স্থগিতাদেশ দিতে বাধ্য করেছে বলে সাবিরা সুলতানার আইনজীবীদের বক্তব্যের বিষয়ে দৃষ্টি আকর্ষণ করা হলে মাহবুবে আলম বলেন, ‘তাদের মুখে এ ধরনের কথা শোভা পায় না। কারণ, পঞ্চম সংশোধনী নিয়ে বিচারপতি এ বি এম খায়রুল হক যখন রায় দিয়েছিলেন তখন তারা রাত ২টার সময় বিচারপতির বাসায় গিয়ে স্থগিতাদেশ নিয়েছিলেন। তিনি বলেন, এ অর্ডারটার বিরুদ্ধে আপিল বিভাগে যাওয়ার কারণ হলো, আমি যদি না যাই কনফিক্লিটিং, দুই রকমের রায় হয়ে যাচ্ছে। হাই কোর্টের একটি দ্বৈত বেঞ্চ অর্ডার দিয়েছে যে দণ্ডিত ব্যক্তি নির্বাচনে অংশ নিতে পারবেন না এবং সে আদেশটা আপিল বিভাগ বহাল রেখেছে।মাহবুবে আলম বলেন, একক বেঞ্চে বসে যদি একজন বিচারপতি ভিন্নতর রায় দেন, তাহলে তো দুই রকম রায় হয়ে যায়। তাই অ্যাটর্নি জেনারেল হিসেবে মনে করি আমার দায়িত্ব তা সর্বোচ্চ আদালতের গোচরে নেওয়া এবং নিষ্পত্তি করা। সেটা তো রবিবারও হতে পারত, শনিবার বন্ধের দিনে কেন? জানতে চাইলে মাহবুবে আলম বলেন, রবিবার মনোনয়নপত্র বাছাই করার তারিখ। রবিবার যদি মনোনয়ন বাছাই হয়ে যায় তাহলে তো এ অর্ডারের আর কিছু থাকল না। সে জন্য আজকে (শনিবার) গিয়ে এটার স্থগিতাদেশ নেওয়া অত্যন্ত জরুরি ছিল বলে গিয়েছি। আমি যে যাব তাদের আইনজীবীদের ব্যক্তিগতভাবে গতকালই (শুক্রবার) জানিয়েছি। তারা সবাই ছিলেন।’ জয়নুল আবেদীন বলেন, শনিবার কোথাও কোনো আদালত বসে না। মনে হচ্ছে দেশে একটা ইমারজেন্সি অবস্থা বিরাজ করছে। বাংলাদেশের অ্যাটর্নি জেনারেল বন্ধের দিনে আদালত বসিয়েছেন। তিনি বলেন, আমরা আগেই বলেছিলাম বিচার বিভাগের স্বাধীনতা নেই, সেটাই আজকে প্রমাণ হলো। সরকার যেভাবে বলে সেভাবেই তাদের দায়িত্ব পালন করতে হয়। জয়নুল বলেন, নির্বাচনে অংশ নেওয়া প্রতিটি নাগরিকের সাংবিধানিক অধিকার। সেই অধিকার কোনো আইন দ্বারা খর্ব করা যায় না। সংবিধানের ৬৬ অনুচ্ছেদ অনুসারে নৈতিক স্খলনের কারণে কোনো ব্যক্তি নির্বাচনে অংশ নিতে পারেন না। তবে বিচারিক আদালতের দণ্ড আপিল বিভাগে চূড়ান্ত না হওয়া পর্যন্ত তাকে দণ্ডিত বলার কোনো বিধান নেই। তিনি আরও বলেন, বিচারিক আদালতের সাজা বা দণ্ড স্থগিত করার এখতিয়ার হাই কোর্ট বিভাগের রয়েছে। যে কারণে তারা সাবিরা সুলতানার সাজা ও দণ্ড স্থগিত করে। অথচ অ্যাটর্নি জেনারেল আমাদের কিছু অবহিত না করেই হাই কোর্টের আদেশ স্থগিত চেয়ে চেম্বার আদালতে আজ শুনানি করেছেন। জ্ঞাত আয়বহির্ভূত সম্পদ অর্জন ও সম্পদের তথ্য গোপনের মামলায় চলতি বছর ১২ জুলাই সাবিরা সুলতানাকে দুটি ধারায় তিন বছর করে মোট ৬ বছরের সাজা দেয় ঢাকার বিশেষ জজ আদালত। সাবিরা সুলতানা যশোর-২ আসনে বিএনপির মনোনয়ন পেয়েছেন। তিনি ওই সাজা ও দণ্ড স্থগিতের আবেদন করলে বিচারপতি মো. রইস উদ্দিনের একক বেঞ্চ বৃহস্পতিবার তা মঞ্জুর করে। ফলে তার নির্বাচন করতে আর কোনো বাধা নেই বলে সে সময় তার আইনজীবী জানান। অথচ দুই দিন আগে হাই কোর্টের একটি দ্বৈত বেঞ্চ বলেছিল, দুই বছরের বেশি দণ্ড ও সাজা হলে আপিল করেও কেউ নির্বাচনে অংশ নিতে পারবে না। হাই কোর্টের ওই আদেশের বিরুদ্ধে আপিল বিভাগে গিয়েও সাড়া পাননি বিএনপির ভাইস চেয়ারম্যান এ জেড এম জাহিদ হোসেন। ফলে বন্ধ হয়ে যায় দণ্ডিতদের নির্বাচনে দাঁড়ানোর পথ।"
"ভোলার লালমোহন উপজেলার কালমা ইউনিয়ন ছাত্রদলের সাবেক যুগ্ম সাধারণ মো. শাহিনের (২৮) ডান হাতের রগ কেটে দিয়েছে দুর্বৃত্তরা। লালমোহন হাসপাতাল সড়কে শুক্রবার রাতে এ ঘটনা ঘটে। শাহিনকে ভোলা সদর হাসপাতালে ভর্তি করা হয়েছে। চিকিৎসকরা জানিয়েছেন তিনি এখন আশঙ্কামুক্ত।হাসপাতালে চিকিৎসাধীন শাহিন জানান, তিনি রাজনীতির পাশাপাশি ফ্রেশ কোম্পানিতে চাকরি করছেন। শুক্রবার রাতে কোম্পানির কাজে লালমোহনে বাজারে যাওয়ার পথে ৭/৮ সন্ত্রাসী তাকে বেধড়ক মারধর করে এবং ধারালো অস্ত্র দিয়ে কুপিয়ে হাতের রগ কেটে দেয়। স্থানীয়রা তাকে উদ্ধার করে লালমোহন হাসপাতালে নিয়ে যায়। অবস্থার অবনতি হলে রাতেই সদর হাসপাতালে ভর্তি করা হয়।"
"নির্বাচনী আসন বণ্টন ও কৌশল নির্ধারণে ২০-দলীয় জোটের বৈঠক আহ্বান করা হয়েছে। রাজধানীর গুলশানে বিএনপি চেয়ারপারসনের রাজনৈতিক কার্যালয়ে আজ সন্ধ্যা ৬টায় এ বৈঠক হবে। লিবারেল ডেমোক্রেটিক পার্টির (এলডিপি) যুগ্মসম্পাদক শাহাদাত হোসেন সেলিম জানান, আজকের বৈঠকেই জোটের আসন বণ্টনের বিষয়টির সুরাহা হতে পারে। এর বাইরে আরও অনেক গুরুত্বপূর্ণ সিদ্ধান্ত নেওয়া হতে পারে। সূত্র জানান, সম্প্রতি জোটের শরিক ডেমোক্রেটিক লীগের (ডিএল) সাধারণ সম্পাদক সাইফুদ্দিন মণি বিএনপির শীর্ষ নেতাদের নামে মনোনয়ন বাণিজ্য নিয়ে বক্তব্য দেওয়ায় এবং জোট ভাঙার প্রচেষ্টা করার সুনির্দিষ্ট অভিযোগে তাকে জোট থেকে বের করে দেওয়ার সিদ্ধান্ত আসতে পারে।"
"আসন্ন জাতীয় সংসদ নির্বাচনে অবৈধ অস্ত্র ব্যবহারের শঙ্কা করছেন বিভিন্ন দলের প্রার্থীরা। তাই নির্বাচনের আগে বিশেষ অভিযান চালিয়ে অবৈধ এসব অস্ত্র উদ্ধার অভিযান চালানোর দাবি জানিয়েছেন তারা। যদিও প্রশাসনের পক্ষ থেকে দাবি করা হচ্ছে চট্টগ্রাম মহানগর পুলিশ (সিএমপি) ও চট্টগ্রাম রেঞ্জের তিন হাজার অবৈধ অস্ত্রধারীর তালিকা তৈরি করা হয়েছে। শিগগির অবৈধ এসব অস্ত্র উদ্ধারে অভিযান শুরু করবে তারা। চট্টগ্রামের জেলা প্রশাসক ইলিয়াছ হোসেন বলেন, সংঘাতমুক্ত নির্বাচন করতে যা যা করতে হয় সব কিছুর জন্য আমরা প্রস্তুত। নির্বাচনে অবৈধ অস্ত্রের ব্যবহার ঠেকাতে সব ধরনের প্রস্তুতি রয়েছে প্রশাসনের। চট্টগ্রাম-৮ (বোয়ালখালী-চান্দগাঁও) আসনের বিএনপির মনোনয়ন পাওয়া আবু সুফিয়া বলেন, বিগত স্থানীয় সরকার নির্বাচনে অবৈধ অস্ত্রের ব্যবহার হয়েছে প্রচুর। আমাদের শঙ্কা এবারও একই ধরনের অবৈধ অস্ত্রের ব্যবহার হবে। তাই নির্বাচনের আগে অবৈধ অস্ত্র উদ্ধারের দাবি করছি। বাংলাদেশ ইসলামী ফ্রন্ট মহাসচিব ও চট্টগ্রাম-১১, ১২, ১৩ আসনের প্রার্থী মাওলানা এম এ মতিন ও চট্টগ্রাম-৫ (হাটহাজারী) আসনের ইসলামী ঐক্যজোটের প্রার্থী মাওলানা মাঈনুদ্দীন রুহী বলেন, অবৈধ অস্ত্র উদ্ধার না হলে নির্বাচনে সংঘাত হওয়ার আশঙ্কা থেকেই যাবে। তাই অবৈধ অস্ত্র উদ্ধারের দাবি করছি। সিএমপি ও চট্টগ্রাম জেলা পুলিশ সূত্রে জানা যায়, নির্বাচনে অবৈধ অস্ত্রের ব্যবহার ঠেকাতে সব প্রস্তুতি সম্পন্ন করেছে পুলিশ। এরই মধ্যে দুই ক্যাটাগরিতে সাড়ে তিন হাজার অবৈধ অস্ত্রধারীর তালিকা করা হয়েছে। অবৈধ অস্ত্র বিক্রেতা বা সরবরাহকারী এবং অবৈধ অস্ত্র ব্যবহারকারীর আলাদা আলাদা ভাবে তালিকায় স্থান দেওয়া হয়েছে। এ দুই তালিকায় চট্টগ্রাম জেলার ১৬ থানার দেড় হাজার এবং চট্টগ্রাম মহানগরীর ১৬ থানার দুই হাজার অবৈধ অস্ত্রধারীর নাম তালিকায় স্থান দেওয়া হয়েছে। চট্টগ্রাম জেলা প্রশাসন সূত্রে জানা যায়, এ বছরের ৩০ নভেম্বর পর্যন্ত প্রায় সাড়ে চার হাজার অস্ত্রের লাইসেন্স ইস্যু করা হয়েছে। বৈধ অস্ত্রের মধ্যে রয়েছে বন্দুক, রাইফেল, রিভলবার ও পিস্তল। একই সময় নীতিমালা লঙ্ঘন করায় ১৩৫টি অস্ত্রের লাইসেন্স বাতিল করা হয়। সম্প্রতি পুলিশ বৈধ অস্ত্রধারীদের বিষয়ে একটি প্রতিবেদন জমা দেয় নগর গোয়েন্দা পুলিশ। ওই প্রতিবেদনে বলা হয়েছে— নগরীতে বেশ কিছু বৈধ অস্ত্রের হদিস পাওয়া যাচ্ছে না। যে নাম-ঠিকানার ভিত্তিতে সংশ্লিষ্টরা অস্ত্রের লাইসেন্স নিয়েছিলেন সে সব জায়গায় গিয়ে তাদের অনেককে খুঁজে পায়নি পুলিশ। বৈধ আগ্নেয়াস্ত্রের মালিকরা মানছে না নীতিমালা।"
"ঝালকাঠি-১ আসনে দলীয় প্রার্থী পরিবর্তন এবং ঠাকুরগাঁও-৩ (পীরগঞ্জ) আসনে দলীয় নেতাকে মনোনয়ন দেওয়ার দাবিতে বিক্ষোভ ও সড়ক অবরোধ করেছে আওয়ামী লীগ নেতা-কর্মীরা। এছাড়া গাইবান্ধা-২ (সদর) আসনে বহিরাগতদের দলীয় মনোনয়ন না দেওয়া দাবি জানিয়েছে বিএনপির কর্মী-সমর্থকরা। তারা শহরে ঝাড়ু মিছিল করেছে। প্রতিনিধিদের খবর— ঝালকাঠি : ঝালকাঠি-১ (রাজাপুর-কাঁঠালিয়া) আসনে আওয়ামী লীগের প্রার্থী বজলুল হক (বিএইচ) হারুনের মনোনয়ন বাতিল দাবিতে কেন্দ ীয় নেতা মনিরুজ্জামান মনিরের সমর্থকরা বিক্ষোভ মিছিল বের করে। এ সময় পুলিশ বাধা দিলে মনিরের সমর্থকদের সঙ্গে পুলিশের ধস্তাধস্তি হয়। এর আগে উপজেলা যুবলীগ অফিসে অবস্থান নিয়ে প্রতিবাদ সভা করে তারা। এ খবর পেয়ে বিএইচ হারুনের সমর্থকরা উপজেলা মুক্তিযোদ্ধা সংসদের সামনের সড়কে অবস্থান নিয়ে স্লোগান দিতে থাকে।গাইবান্ধা : গাইবান্ধা-২ (সদর) আসনে বিএনপির ত্যাগী নেতাদের বাদ দিয়ে অন্য দল থেকে হঠাৎ আসা নেতাকে দলীয় মনোনয়ন না দেওয়ার দাবিতে জেলা মহিলা দল শহরে ঝাড়ু মিছিল বের করে। মিছিল-পূর্ব সমাবেশে বক্তারা বলেন, বহিরাগতদের মনোনয়ন দেওয়া হলে দলের নেতা-কর্মীদের নামে মামলা হামলার শিকারের কথা তারা কাকে জানাবেন।পীরগঞ্জ : ঠাকুরগাঁও-৩ (পীরগঞ্জ) আসনে আওয়ামী লীগ থেকে সাবেক এমপি ইমদাদুল হককে মনোনয়ন দেওয়ার দাবিতে অবরোধ কর্মসূচি পালন করেছে পীরগঞ্জ উপজেলা আওয়ামী লীগসহ অঙ্গ-সংগঠনের নেতা-কর্মীরা।"
"মাদারীপুরের ডাসারে জন্ম নিবন্ধন করাকে কেন্দ্র করে ইউপি অফিসে হামলা হয়েছে। এ সময় অফিসের কম্পিউটার, প্রিন্টার, চেয়ার-টেবিলসহ আসবাবপত্র ভাঙচুর করা হয়। লাঞ্ছিত করা হয় ইউপি চেয়ারম্যানকে। গতকাল সকালের এ ঘটনায় আহত হয়েছেন ৩ জন।জানা যায়, শনিবার সকালে কালকিনি উপজেলার বালিগ্রাম ইউপি অফিসে জন্ম নিবন্ধন সংক্রান্ত কাজে আসেন স্থানীয় গোলাম আলী। এ সময় পরিষদের উদ্যোক্তা সুকুমার ঘরামী ইন্টারনেটে সমস্যা থাকায় কাজটি বিকালে করতে চান। এ নিয়ে কথা কাটাকাটি হয়।চেয়ারম্যান জাকির হোসেন এর প্রতিবাদ করলে গোলাম আলী তার ওপর চড়াও হন। পরে গোলাম আলীর লোকজন ইউপি কার্যালয়ে অতর্কিত হামলা চালায়।"
"রাজশাহী, কুড়িগ্রাম, মাদারীপুর ও ঢাকার ধামরাইয়ে সড়ক দুর্ঘটনায় দুই শিশুসহ পাঁচজন নিহত হয়েছেন। নারায়ণগঞ্জের রূপগঞ্জে আহত হয়েছেন ১০ জন। গতকাল এ দুর্ঘটনা ঘটে। নিজস্ব প্রতিবেদক ও প্রতিনিধিদের পাঠানো খবর—রাজশাহী : নগরীতে গতকাল বিকালে বালুভর্তি ট্রাকের ধাক্কায় বাইসাইকেল আরোহী এক শিশু নিহত হয়েছে। এ সময় আহত হয়েছেন শিশুর বাবা বাইসাইকেলচালক আবদুস সামাদ। নিহত শিশুর নাম সামিউল ইসলাম। আহত আবদুস সামাদকে রাজশাহী মেডিকেলে ভর্তি করা হয়েছে। কুড়িগ্রাম : রাজারহাটে ট্রাক্টরের চাকায় পিষ্ট হয়ে মারা গেছে লতিফা বেগম (১০) নামে এক শিশু। লতিফা রাজারহাট উপজেলার গতিয়াসাম নামাভরট গ্রামের নুর ইসলামের মেয়ে ও চরখিতাবখাঁ প্রাথমিক বিদ্যালয়ের তৃতীয় শ্রেণির ছাত্রী ছিল। স্কুলে যাওয়ার পথে গতকাল সকালে এ দুর্ঘটনা ঘটে।মাদারীপুর : ঢাকা-বরিশাল মহাসড়কে গতকাল দুপুরে মোটরসাইকেল ও ব্যাটারিচালিত অটোভ্যানের সংঘর্ষে আউয়াল খান নামে এক মোটরসাইকেল আরোহী নিহত হয়েছেন। নিহত আউয়াল ফরিদপুরের ভাঙ্গা উপজেলার মাজেদ খানের ছেলে।ধামরাই: ঢাকার ধামরাইয়ে বাস ও সিএনজি অটোরিকশা সংঘর্ষে শালা-দুলাভাইয়ের মৃত্যু হয়েছে। ধামরাই উপজেলার বালিয়া ইউনিয়নের চৌহাট এলাকায় শনিবার রাতে এ দুর্ঘটনা ঘটে। এ ঘটনায় আহত হয়েছেন অটোচালকসহ আরও চারজন। নিহতরা হলেন— মো. আমিন (৩৭) ও তার শ্যালক সিফাত হোসেন (২১)। দুজনের বাড়ি স্থানীয় বালিয়া গ্রামে। আহতদের হাসপাতালে ভর্তি করা হয়েছে। রূপগঞ্জ : নারায়ণগঞ্জের রূপগঞ্জে গ্লোরি পরিবহনের একটি বাসের সঙ্গে ট্রাকের সংঘর্ষ হয়। এতে নারীসহ ১০ জন আহত হয়েছেন। উপজেলার তারাবে সুলতানা কামাল সেতু সংলগ্ন এলাকায় গতকাল এ দুর্ঘটনা ঘটে। আহতদের মধ্যে একজনকে ঢাকা মেডিকেল পাঠানো হয়েছে। বাকিদের স্থানীয় বিভিন্ন ক্লিনিকে চিকিৎসা দেওয়া হয়েছে।"
"দলীয় কার্যালয়ে শেরপুর জেলা আওয়ামী লীগের সভা গতকাল অনুষ্ঠিত হয়েছে। সভায় আসন্ন একাদশ জাতীয় সংসদ নির্বাচনে শেরপুর ৩টি আসনে মধ্যে শেরপুর-১ হুইপ মুক্তিযোদ্ধা আতিউর রহমান আতিক এমপি, শেরপুর-২ বেগম মতিয়া চৌধুরী এমপি, শেরপুর-৩ একেএম ফজলুল হক এমপিকে মনোনয়ন দেওয়ায় দলীয় সভানেত্রী শেখ হাসিনাকে অভিনন্দন জানানো হয়।অ্যাড. চন্দন কুমার পালের সঞ্চালনায় সভায় সভাপতিত্ব করেন আতিউর রহমান আতিক। এ সময় তিনটি আসনেই নির্বাচন পরিচালনা করার লক্ষ্যে ১৩ সদস্য বিশিষ্ট কমিটি গঠন করা হয়। কমিটির আহবায়ক অ্যাড. চন্দন কুমার পাল, যুগ্ম আহবায়ক মাজিদুল হক মিনু, সদস্য সচিব মেয়র গোলাম মোহাম্মদ কিবরিয়া লিটন। সদস্য পদে রাখা হয়েছে বাকি ১০ জনকে।"
"একাদশ জাতীয় নির্বাচনে নাটোর-৩ (সিংড়া) আসনে দাউদার মাহমুদ বিএনপির দলীয় মনোনয়ন পাওয়ায় উজ্জীবিত নেতা-কর্মীরা। তৃণমূল নেতা-কর্মী বলেন— সৎ, যোগ্য ও পরিশ্রমী সাবেক ছাত্রনেতা দাউদার মাহমুদ। সিংড়া উপজেলার গ্রামেগঞ্জে, পাড়া-মহল্লায়, মাঠে-ময়দানে ব্যাপক গণসংযোগ ও যোগাযোগ রেখে জনগণের আস্থা অর্জন করেছেন তিনি। দাউদার মাহমুদ বলেন, ‘সুষ্ঠু ও নিরপেক্ষ নির্বাচন হলে বিএনপির ঘাঁটি হিসেবে পরিচিত নাটোর-৩ আসন বেগম খালেদা জিয়াকে উপহার দিতে পারবো।’"
বাগেরহাটের মোরেলগঞ্জে এক তাঁতী লীগ নেতার লাশ উদ্ধার করা হয়েছে। নারায়ণগঞ্জে পিটিয়ে হত্যা করা হয়েছে এক বৃদ্ধকে। এছাড়া ঢাকার সাভার ও নারায়ণগঞ্জের আড়াইহাজারে তিন নারীর লাশ উদ্ধার করা হয়েছে। মোরেলগঞ্জ : বাগেরহাটের মোরেলগঞ্জে খলিলুর রহমান শেখ নামে তাতী লীগের এক নেতার লাশ শুক্রবার রাতে উদ্ধার করেছে পুলিশ। খলিল মোরেলগঞ্জ পৌর তাঁতী লীগের সাবেক সদস্য সচিব। খলিল দলীয় রাজনৈতিক কোন্দলের কারণে খুন হয়েছেন বলে অভিযোগ করেছেন তার ছেলে রুবেল শেখ। আড়াইহাজার : নারায়ণগঞ্জের আড়াইহাজার উপজেলার বড়ইকান্দি গ্রামে মরিয়ম আক্তার জুই (৩৫) নামে এক বিধবার লাশ তার বসতঘর থেকে গতকাল উদ্ধার করা হয়েছে। মরিয়ম ওই গ্রামের কামাল হোসেনের স্ত্রী। ২ বছর আগে স্বামী মারা যায়। এরপর থেকে তিনি স্বামীর বাড়িতেই অবস্থান করছিলেন। নারায়ণগঞ্জ : সদর উপজেলার ফতুল্লায় শিশু ধর্ষণের চেষ্টার অভিযোগে মনসুর শেখ নামে এক বৃদ্ধকে পিটিয়ে হত্যার অভিযোগ উঠেছে। দক্ষিণ নয়ামাটি কবরস্থান সংলগ্ন এক বাড়িতে গতকাল সকালে মারধরের ঘটনা ঘটে। সাভার : ঢাকার সাভারে জাহাঙ্গীরনগর বিশ্ববিদ্যালয় সংলগ্ন ঢাকা-আরিচা মহাসড়কের পাশ থেকে শুক্রবার রাতে অজ্ঞাত পরিচয় এক নারীর বস্তাবন্দী মৃতদেহ উদ্ধার করা হয়েছে। তার পরনে রয়েছে গোলাপী রংয়ের সালোয়ার কামিজ ও সাদা ওড়না। হাত ও মুখ ঝলসানো ছিল। অন্যদিকে আশুলিয়ার পল্লীবিদ্যুৎ ডেন্ডাবর এলাকার এক বাড়িতে ফিরোজা বেগম নামে (২৩) এক গৃহবধূর লাশ পাওয়া গেছে। ফিরোজা নেত্রকোনা জেলার আব্দুস সালামের স্ত্রী। তার মৃত্যুর কারণ জানা যায়নি।
"ঐক্যফ্রন্টের নামে দুর্নীতিবাজ-খুনি-অপরাধীরা জোট বেঁধেছে বলে মন্তব্য করেছেন তথ্যমন্ত্রী হাসানুল হক ইনু। গতকাল সকালে বঙ্গবন্ধু এভিনিউতে আওয়ামী লীগের কেন্দ্রীয় কার্যালয়ে পেশাজীবীদের সঙ্গে মতবিনিময়কালে এ কথা বলেন তিনি। ইনু বলেন, ‘দুর্নীতিবাজ, খুনি অপরাধীরা ঐক্যফ্রন্টের নামে যে জোট বেঁধেছে তা প্রত্যাখ্যান করি। মনে রাখতে হবে, অপরাধীর নেতৃত্বে গণতন্ত্র হয় না। সুতরাং কঠিন একটি অবস্থায় আমি মনে করি, সামনের নির্বাচনটা রাজনৈতিক যুদ্ধ। এই যুদ্ধে দলমত নির্বিশেষ দেশের পক্ষে, মানুষের পক্ষে, উন্নয়নের পক্ষে, শান্তির পক্ষে থাকতে হবে। এটাই আমাদের ১৪ দলের কামনা।’এ সময় বাংলাদেশ সাম্যবাদী দলের সাধারণ সম্পাদক দিলীপ বড়ুয়া বলেন, ‘মহাজোটের বিপরীত জোটে যারা অবস্থান করছেন তারা মূলত জামায়াত নিয়ন্ত্রিত রাজনৈতিক ধারা।’"
"একটি কুচক্রী মহল হীন উদ্দেশ্যে জাতীয় পার্টির বিরুদ্ধে মনোনয়ন বাণিজ্যের অপপ্রচার চালাচ্ছে বলে অভিযোগ করেছেন জাতীয় শ্রমিক পার্টির সভাপতি এ কে এম আশরাফুজ্জামান খান। তিনি বলেন, পার্টির চেয়ারম্যান এবং মহাসচিবকে ঘিরে গণমাধ্যমে যেসব প্রতিবেদন আসছে তা সম্পূর্ণ ভিত্তিহীন। গতকাল কাকরাইলের কেন্দ্রীয় কার্যালয়ে আয়োজিত এক প্রতিবাদ সভায় প্রধান অতিথির বক্তব্যে এ কথা বলেন তিনি। এ সময় আরও বক্তব্য রাখেন সংগঠনের কেন্দ্রীয় নেতা জাহাঙ্গীর হোসেন,             শেখ আবদুল আজিজ, শেখ মো. শান্ত, আবদুল লতিফ সরকার প্রমুখ।আশরাফুজ্জামান খান আরও বলেন, জাতীয় পার্টি বড় দল। সবাইকে জোটগতভাবে মনোনয়ন দেওয়া সম্ভব নয়। পার্টি চেয়ারম্যান এবং মহাসচিব শীর্ষ নেতাদের নিয়ে যে সিদ্ধান্ত নেবেন তা দলের স্বার্থেই নেবেন। সবাইকে দলের সিদ্ধান্ত মেনে কাজ করতে হবে।"
"আসন্ন জাতীয় সংসদ নির্বাচনে বাংলাদেশ খেলাফত আন্দোলন দলীয় প্রতীক বটগাছে ২৬ আসনে মনোনয়নপত্র জমা দিয়েছে। প্রার্থীরা হলেন ঢাকা-২ দলের আমির মাওলানা আতাউল্লাহ ইবনে হাফেজ্জী, ঢাকা-৭ মহাসচিব মাওলানা হাবীবুল্লাহ মিয়াজী, ব্রাহ্মণবাড়িয়া-৩ নায়েবে আমির মাওলানা মুজীবুর রহমান হামিদী, চট্টগ্রাম-৫ যুগ্মমহাসচিব মাওলানা মীর ইদ্রিস, কুমিল্লা-১ সাংগঠনিক সম্পাদক মুফতি সুলতান মহিউদ্দিন, কুমিল্লা-৮ মাওলানা আবুল ফারাহ মো. আবদুল আজীজ, ঢাকা-৪ হাজী আবদুল মালেক, চট্টগ্রাম-৯, ১১ ও ১৩     মাওলানা রশিদুল হক বিএসসি, সিলেট-১ মাওলানা নাসির উদ্দীন, ফরিদপুর-২ অ্যাডভোকেট জয়নুল আবেদীন বকুল, বরিশাল-৪ মাহবুবুল আলম দুলাল, শরীয়তপুর-১ মাওলানা আবদুস সামাদ কাসেমী, শরীয়তপুর-২ মাওলানা মাহমূদুল হাসান, গাইবান্ধা-১ হাফিজুর রহমান সরদার, পিরোজপুর-৩ মাওলানা আবদুুল লতীফ সিরাজী, টাঙ্গাইল-৫ সৈয়দ খালেকুজ্জামান মোস্তফা, ফেনী-১ মাওলানা আনোয়ার উল্লাহ ভুইয়া, নোয়াখালী-১ মাওলানা জিয়াউল হক শহীদি, নোয়াখালী-৩ মাওলানা ওমর ফারুক, নোয়াখালী-৪ মাওলানা ফরিদ আহমাদ, জামালপুর-৫ মোহা. বেলাল উদ্দিন, নারায়ণগঞ্জ-৪ ইঞ্জিনিয়ার মো. জসিম উদ্দিন ও পাবনা-৫ আসনে মাওলানা ইসমাইল হোসাইন।"
"২০১৮-১৯ শিক্ষাবর্ষে ভর্তি পরীক্ষায় ত্রুটিপূর্ণ আবেদনকারীদের টাকা ফেরত দেওয়ার সিদ্ধান্ত নিয়েছে বেগম রোকেয়া বিশ্ববিদ্যালয় প্রশাসন। ভর্তি কমিটির সদস্যসচিব বিশ্ববিদ্যালয়ের রেজিস্ট্রার ইব্রাহীম কবীর বিষয়টি নিশ্চিত করেছেন।তিনি বলেন, আবেদনকারীদের মধ্যে ভর্তি যোগ্যতা পূরণ না হওয়ায় এবং ভর্তি আবেদনে সঠিক তথ্য না দেওয়ায় কিছু শিক্ষার্থীকে প্রবেশপত্র দেওয়া সম্ভব হচ্ছে না। তাই তাদের সুবিধার কথা মাথায় রেখে ভর্তি প্রক্রিয়ায় সহায়তা প্রদানকারী প্রতিষ্ঠান টেলিটকের মাধ্যমে মুঠোফোনে টাকা ফেরত দেওয়ার প্রক্রিয়া শুরু হয়েছে।প্রসঙ্গত, ২ থেকে ৫ ডিসেম্বর বেগম রোকেয়া বিশ্ববিদ্যালয়ের ভর্তি পরীক্ষা হতে যাচ্ছে। এ বছর ৬টি অনুষদভুক্ত ২১টি বিভাগের ১ হাজার ৩১৫টি সাধারণ আসনের বিপরীতে ৭০ হাজার ৬৬৭ জন শিক্ষার্থী আবেদন করেছেন।"
"আজ বিশ্ব এইডস দিবস। প্রতিবারের মতো এবারও বাংলাদেশে দিবসটি পালন করার উদ্যোগ নেওয়া হয়েছে। এ বছর বিশ্ব এইডস দিবসের প্রতিপাদ্য হলো ‘এইচআইভি পরীক্ষা করুন, নিজেকে জানুন’। এইডসের বিরুদ্ধে প্রতিরোধ ও জনসচেতনতা সৃষ্টির লক্ষ্যে বিশ্ব সম্প্রদায় ১৯৮৮ সাল থেকে দিবসটি পালন করে আসছে। ইউএনএইডসের তথ্যমতে বর্তমানে বিশ্বে প্রায় ৩৪  মিলিয়ন  মানুষ এইডসে আক্রান্ত এবং এ পর্যন্ত প্রায় ৩৫ মিলিয়ন (সাড়ে তিন কোটি) মানুষ এ মারণঘাতী রোগে মৃত্যুবরণ করেছে। দিবসটি উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। এ উপলক্ষে আজ বেলা ১১টায় রাজধানীর কৃষিবিদ ইনস্টিটিউট মিলনায়তনে এক আলোচনা সভার আয়োজন করেছে স্বাস্থ্য ও পরিবারকল্যাণ মন্ত্রণালয়।এদিকে চট্টগ্রামে এইচআইভি/এইডস রোগে আক্রান্ত রোগীর সংখ্যা ৩৫১ জন। এর  মধ্যে ৩৪২ জন নিয়মিত চট্টগ্রাম মেডিকেল কলেজ (চমেক) হাসপাতালের অধীনে চিকিৎসা সেবা নিচ্ছেন। বাকি ৯ জনের অবস্থা তুলনামূলক ভালো হওয়ায় তারা চিকিৎসকের পর্যবেক্ষণে আছে। তবে এ বছর (২০১৭ ডিসেম্বর থেকে নভেম্বর ২০১৮) নতুন করে ৪৫ জন রোগীর রক্তে এইচআইভি/এইডস রোগের ভাইরাস পাওয়া গেছে। চমেক হাসপাতালের চর্ম ও যৌন রোগ বিভাগ সূত্রে এ তথ্য জানা যায়।   জানা যায়, ২০১৭ সালে চর্মরোগ চিকিৎসকদের দাবির পরিপ্রেক্ষিতে সরকারি চমেক হাসপাতালের চর্ম ও যৌন রোগ বিভাগের অধীনে ‘এন্টি রেট্রোভাইরাল থেরাপি’ (এআরটি) নামে একটি কর্নার চালু করা হয়।এ সেন্টারে এইডসে আক্রান্তদের সরকারিভাবে সম্পূর্ণ বিনামূল্যে সেবা দেওয়া হচ্ছে।  চমেক হাসপাতালের চর্ম ও যৌন রোগ বিভাগের প্রধান ডা. রফিকুল মাওলা বলেন, ‘এইডস রোগে আক্রান্তদের চিকিৎসায় হাসপাতালে একটি এআরটি কর্নার চালু করা হয়। এ কর্নারে সম্পূর্ণ বিনামূল্যে এইডস আক্রান্তদের চিকিৎসা দেওয়া হচ্ছে। চলতি বছর নতুন করে ৪৫ জনের রক্তে এইচআইভি/এইডস রোগের ভাইরাস পাওয়া যায়।’ তিনি বলেন, ‘চট্টগ্রামে তুলনামূলক হারে এইডস রোগী বেশি বাড়ছে। আজ বিশ্ব এইডস দিবস। এবারের প্রতিপাদ্য বিষয় হলো, ‘এইডস পরীক্ষা করুন, নিজেকে জানুন।’ দিবস উপলক্ষে চমেক হাসপাতালের চর্ম ও যৌন রোগ বিভাগের অধীনে আজ বেলা ১১টায় র‌্যালি ও আলোচনা সভার আয়োজন করেছে। তাছাড়া জেলা সিভিল সার্জন কার্যালয়ে হবে আলোচনা সভা।"
"ভোটারদের কেন্দ্রে যাওয়া ঠেকাতে আওয়ামী লীগ নানা প্রতিবন্ধকতা তৈরি করতে পারে বলে আশঙ্কা প্রকাশ করেছেন বিএনপি স্থায়ী কমিটির সদস্য ব্যারিস্টার মওদুদ আহমদ। তিনি বলেন, ‘প্রতিবন্ধকতা মোকাবিলায় সবাইকে প্রস্তুতি নিতে হবে। জনগণ সরকারের ওপর এতটাই বীতশ্রদ্ধ যে ৩০ ডিসেম্বর তারা ভোট দেওয়ার সুযোগ পেলেই ধানের শীষ জয়ী হয়ে আসবে। সারা দেশে ধানের শীষের জোয়ার উঠেছে। তারা (ক্ষমতাসীন দল) এটা সামলাতে পারবে না যদি মানুষ তাদের ভোট দিতে পারে।’ গতকাল জাতীয় প্রেস ক্লাবে ‘আদর্শ নাগরিক আন্দোলন’ ও ‘জাতীয় মানবাধিকার আন্দোলন’ এর  যৌথ উদ্যোগে ‘গণতন্ত্র ও আইনের শাসন প্রতিষ্ঠার প্রয়োজনে লেভেল প্লেয়িং ফিল্ড এবং নির্বাচন কমিশনের ভূমিকা’ শীর্ষক এক আলোচনা সভায় তিনি এ কথা বলেন। ব্যারিস্টার মওদুদ আহমদ বলেন, ভোটের অধিকার নিশ্চিত করতে ভোটারদের বোঝাতে হবে, যত অসুবিধা হোক না কেন, যত হুমকি-ধমকি থাকুক না  কেন, আপনাদের ভোট কেন্দ্রে যেতে হবে। ভোটের মাধ্যমে এই সরকারের সব অপকর্মের উত্তর দিতে হবে। নাগরিক ঐক্যের আহ্বায়ক মাহমুদুর রহমান মান্না বলেন, ‘সব মানুষ বলছে, এবার সুযোগ পেলে দেখিয়ে দেব। সারা বাংলাদেশ একই কথা বলছে। লড়াইটা বিএনপি কিংবা জাতীয় ঐক্যফ্রন্টের একার নয়, ১০ কোটি ভোটারদের লড়াই।যত বড় বিপদ হোক, গ্রেফতার হন, মার খান, নির্যাতিত হন, মানুষকে একবার গিয়ে বলতে হবে—এটাই একবার সুযোগ। এই ভোট দিলেই বেগম জিয়া জীবনে বাঁচবেন, কারাগার থেকে মুক্ত হবেন। এই ভোট যদি দিতে পারেন, তাহলেই কেবল এই অত্যাচারের হাত থেকে মুক্তি পাবেন।’ মান্না আরও বলেন, ‘আমি জানি, খুবই কঠিন লড়াই, প্রায় অসম্ভব লড়াই। কিন্তু সেটাকে সম্ভব করে তুলতে হবে। সেই লড়াই করার জন্য আমরা আসছি, তার কোনো বিকল্প নেই।’ সভায় গণস্বাস্থ্য কেন্দ্রের ট্রাস্টি ডা. জাফরুল্লাহ চৌধুরী বলেন, ‘জনগণ আপনাদের পক্ষে আছে। যেখানে যাই, এটা আমি  দেখতে পাই। বাতাস আপনাদের পক্ষে আছে। এই সরকার টিকতে পারবে না। নৌকা ডুবে গেছে। নৌকাকে আর উঠানো যাবে না।’ জাতীয় মানবাধিকার আন্দোলনের প্রতিষ্ঠাতা  চেয়ারম্যান মাহমুদুল হাসানের সভাপতিত্বে এতে বিএনপির নির্বাহী কমিটির সদস্য আবু নাসের মুহাম্মদ রহমাতুল্লাহসহ সংগঠনের নেতারা বক্তব্য দেন।"
"নির্বাচন কমিশনার রফিকুল ইসলাম বলেছেন, অবাধ, সুষ্ঠু ও গ্রহণযোগ্য নির্বাচন আয়োজনে মূল চ্যালেঞ্জ একটি। আর সেটি হচ্ছে প্রশাসনিক ব্যবস্থাপনা। গতকাল আগারগাঁওয়ের নির্বাচন ভবনে সাংবাদিকদের এক প্রশ্নের জবাবে তিনি এ কথা বলেন।সামনে নির্বাচনের চ্যালেঞ্জ কী— এ বিষয়ে জানতে চাইলে তিনি বলেন, সব থেকে বড় চ্যালেঞ্জ হচ্ছে নির্বাচনী প্রশাসন। কারণ নির্বাচনী প্রশাসনের সঙ্গে এত বিশাল জনগোষ্ঠী জড়িত। পুরো এই জনগোষ্ঠীকে এক জায়গাতে এনে একই সুরে, একইভাবে কাজ করানো— এটা হচ্ছে সবচেয়ে বড় চ্যালেঞ্জ। এ ছাড়া আমাদের নিজস্ব কর্মকর্তার বাইরেও নির্বাচনী প্রক্রিয়ার সঙ্গে জড়িত আইনশৃঙ্খলা বাহিনীর সদস্য, নির্বাচনের প্রার্থী, রাজনৈতিক দলগুলোর প্রার্থী, নির্বাচনী এজেন্ট রয়েছেন যা অনেক গুরুত্বপর্ণ।  নির্বাচন কমিশনার রফিকুল ইসলাম বলেন, নির্বাচন এমন একটা জিনিস, প্রত্যেকটা জিনিসই গুরুত্বপূর্ণ। কোনো একটা বিষয় বাদ দিলেই নির্বাচনকে সুষ্ঠুভাবে তুলে আনা সম্ভব হবে না। নির্বাচনটা ইঞ্জিনের মতো। একজন ম্যাকানিককে যদি জিজ্ঞাসা করেন ইঞ্জিনের কোন অংশ গুরুত্বপূর্ণ সে বলবে সব অংশই গুরুত্বপূর্ণ। কারণ ইঞ্জিনের একটা স্ক্রুও যদি না থাকে, তাহলে গাড়ি চলবে না। নির্বাচনে যা যা আছে প্রত্যেকটা জিনিসই গুরুত্বপূর্ণ। তিনি বলেন, আমাদের বিরুদ্ধে তো শত শত অভিযোগ। আপনারা কি মনে করেন প্রতিটি অভিযোগকে নিয়ে আমাদের দৌড়াতে হবে? কেন আপনারা মনে করছেন যে, আমরা অভিযোগ আমলে নিচ্ছি না? যেমন দাবি আছে সব ওসিকে পরিবর্তন করা, ইউএনও, ডিসিকে পরিবর্তন করা।এদের পরিবর্তন করতে যে বিশাল বাজেট লাগবে, সরকারের অন্যান্য কার্যক্রম বিঘ্নিত হয়ে যাবে। আমরা কি এসব কিছু করতে পারি!ঐক্যফ্রন্টের অভিযোগের তালিকা সম্পর্কে তিনি বলেন, উনারা যে চিঠিপত্র দিয়েছেন, আমরা পর্যালোচনা করে দেখেছি, যেগুলোতে আমরা সন্তুষ্ট হয়েছি সেগুলো আমলে নিয়ে কার্যকর করেছি। হুট করে আমাকে একটা কাগজ ধরিয়ে দিয়ে বললেন— ব্যবস্থা নেন। প্রক্রিয়া ছাড়া তো এটা করা সম্ভব না।"
"দেশের অর্থনৈতিক উন্নতি হওয়া সত্ত্বেও নারীর প্রতি সহিংসতা এখনো কাঙ্ক্ষিত মাত্রায় কমেনি। বছরের পর বছর নারীরা নিঃশব্দে এ সহিংসতা সহ্য করে যাচ্ছেন। কিন্তু ‘মিটু’র মাধ্যমে তারা মুখ খোলার সুযোগ পেয়েছেন। আশা করা যায়, এর মাধ্যমে সমাজে নারীদের বাস্তব অবস্থা উঠে আসবে। গতকাল ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) সড়কদ্বীপে দক্ষিণ এশীয় নারী দিবস উদ্যাপন উপলক্ষে আয়োজিত অনুষ্ঠানে বক্তারা এসব কথা বলেন। ‘সাংগাত’ নামে একটি দক্ষিণ এশীয় নারীবাদী সংগঠন এর আয়োজন করে। এতে উপস্থিত ছিলেন সাংগাত বাংলাদেশের কোর কমিটির সদস্য খুশি কবীর, ফওজিয়া খোন্দকার ইভা, সহকারী সমন্বয়ক মোশফেক আরা শিমুল প্রমুখ।খুশি কবীর বলেন, ‘বিশ্বব্যাপী নারীদের যে মিটু আন্দোলন, তারই ধারাবাহিকতায় বাংলাদেশে আজ মিটু আন্দোলনের সূচনা করছি। আমাদের প্রত্যাশা মিটুর মাধ্যমে সমাজে যা ঘটছে, যা ঘটে চলেছে, তা উন্মোচন হবে।’ অনুষ্ঠানে নারী নির্যাতন প্রতিরোধের ওপর গান, নাটক, দলীয় নৃত্য, ডকুমেন্টারি পরিবেশন করা হয়। পরে মিটু স্বাক্ষর সংগ্রহের মাধ্যমে অনুষ্ঠানটি শেষ হয়।"
"টঙ্গী ময়দানে ৩০ ডিসেম্বরের আগে তাবলিগ জামাতের ‘জোড় ইজতেমা’সহ যে কোনো ধরনের অনুষ্ঠান বন্ধ রাখার জন্য নির্দেশনা দিয়েছে নির্বাচন কমিশন। গতকাল গাজীপুর মেট্রোপলিটন পুলিশ কমিশনার, জেলা প্রশাসক ও পুলিশ সুপারকে এ বিষয়ে চিঠি দিয়েছেন ইসির যুগ্মসচিব ফরহাদ আহাম্মদ খান। ২৪ নভেম্বর তাবলিগ জামাত বাংলাদেশের পক্ষ থেকে টঙ্গী ময়দানে আইনশৃঙ্খলা পরিস্থিতির ভয়াবহ অবনতির আশঙ্কা করে দ্রুত প্রয়োজনীয় ব্যবস্থা নিতে কমিশনে আবেদন করা হয়। এ অবস্থায় একাদশ সংসদ নির্বাচনের আগে এ ধরনের অনুষ্ঠান বন্ধ রাখার নির্দেশনা দিয়েছে ইসি। এ নির্দেশনা অনুসারে প্রয়োজনীয় ব্যবস্থা নিতে বলা হয়েছে। তাবলিগ জামাতের এক পক্ষ আগামী ১১, ১২ ও ১৩ জানুয়ারি এবং অন্য পক্ষ ১৮, ১৯ ও ২০ জানুয়ারি বিশ্ব ইজতেমার প্রথম পর্বের তারিখ নির্ধারণ করেছিল। তাবলিগ জামাতের দুই পক্ষ পৃথক তারিখ নির্ধারণ করায় জানুয়ারিতে বিশ্ব ইজতেমার প্রথম পর্ব স্থগিত করা হয়। টঙ্গীতে বিশ্ব ইজতেমার আয়োজন নিয়ে গত ১৬ নভেম্বর সচিবালয়ে বৈঠক হয়। তাবলিগ জামাতের বিবদমান দুটি পক্ষের প্রতিনিধিরা ছাড়াও বিভিন্ন সংগঠনের আলেমরা উপস্থিত ছিলেন। সভা শেষে জানানো হয়, জাতীয় নির্বাচনের সময় আইনশৃঙ্খলা রক্ষাকারী বাহিনীর সদস্যদের ভোটের কাজে নিয়োজিত থাকতে হয়। দুই পক্ষ আলাদা আলাদা হয়ে দুই দফায় চারবার ইজতেমা করলে পরিস্থিতি সামাল দেওয়া কঠিন হবে, আইনশৃঙ্খলা পরিস্থিতিও বিঘ্নিত হতে পারে। সার্বিক পরিস্থিতি বিবেচনায় দুই পক্ষই জানুয়ারিতে ইজতেমা না করার বিষয়ে সম্মত হয়েছে। আইনশৃঙ্খলা রক্ষায় উভয় পক্ষই একমত হয়েছে যে, এটি পরে হবে।"
"আওয়ামী লীগ নেতৃত্বাধীন ১৪ দলের প্রাথমিক আসন বণ্টনের চিত্রে জোট শরিক জাতীয় পার্টি-জেপির নেতা-কর্মীরা অসন্তোষ প্রকাশ করেছেন। বর্তমান দশম জাতীয় সংসদে জেপির দুজন সংসদ সদস্য রয়েছেন। এর মধ্যে দলটির চেয়ারম্যান ও পানিসম্পদমন্ত্রী আনোয়ার হোসেন মঞ্জুর পিরোজপুর-২ আসনে আওয়ামী লীগ কাউকে দলীয় মনোনয়ন দেয়নি। ১৪ দলের অন্য কোনো শরিক দলেরও কেউ মনোনয়নপত্র দাখিল করেননি পিরোজপুর-২ আসনে। তবে জেপির বর্তমান আরেক সংসদ সদস্য মো. রুহুল আমিনের নির্বাচনী এলাকা কুড়িগ্রাম-৪ (রৌমারী) আসনে আওয়ামী লীগ একজনকে দলীয় মনোনয়নের চিঠি দেওয়ায় অসন্তুষ্ট জেপির স্থানীয় ও কেন্দ্রীয় নেতা- কর্মী-সমর্থকরা।উল্লেখ্য, ২০১৪ সালের ৫ জানুয়ারির নির্বাচনে রুহুল আমিন জেপির নির্বাচনী প্রতীক ‘বাইসাইকেল’ মার্কায় কুড়িগ্রাম-৪ আসনে আওয়ামী লীগের ‘নৌকা’ প্রতীকের প্রার্থীকে পরাজিত করে বিজয়ী হন। ৫ জানুয়ারির নির্বাচনে অনেকে বিনা প্রতিদ্বন্দ্বিতায় নির্বাচিত হলেও রুহুল আমিন সরাসরি ও প্রতিদ্বন্দ্বিতাপূর্ণ নির্বাচনে জয়ী হয়ে আসেন। অথচ এই আসনে এবার আওয়ামী লীগ দলীয় প্রার্থীকে মনোনয়নের প্রত্যয়নপত্র দিয়েছে।"
"স্বাস্থ্য সচেতন মানুষের পছন্দের পণ্য নিয়ে রাজধানীর ইন্টারন্যাশনাল কনভেনশন সিটি বসুন্ধরায় (আইসিসিবি) চলছে প্রদর্শনী। বিভিন্ন জিম ও হারবাল খাদ্য পণ্য নিয়ে প্রদর্শনীতে অংশ নিয়েছে দেশি-বিদেশি শতাধিক প্রতিষ্ঠান। তিন দিনব্যাপী হেলথ অ্যান্ড ফিটনেস শীর্ষক আন্তর্জাতিক প্রদর্শনী আজ শেষ হবে। প্রদর্শনী উপলক্ষে প্রতিদিন চলছে বডি বিল্ডার র‌্যাম্প। এতে দেশের স্বনামধন্য বডি বিল্ডাররা অংশ নিয়েছেন। সবার জন্য উন্মুক্ত র‌্যাম্পে অংশ নিতে পারেন যে কেউ। স্যাভর ইন্টারন্যাশনাল আয়োজিত প্রদর্শনীতে থাইল্যান্ড, ভারত, চীন, মালয়েশিয়া, সিঙ্গাপুর, ইটালিসহ ১২টি দেশের প্রতিষ্ঠান অংশ নিয়েছে। বাংলাদেশি একাধিক প্রতিষ্ঠান তাদের পণ্য প্রদর্শন করছে। প্রদর্শনী উপলক্ষে প্রতিষ্ঠানগুলো বিভিন্ন ছাড়ে বিক্রি করছে। স্বাস্থ্য ও ত্বক সম্পর্কিত বিভিন্ন প্রতিষ্ঠান অংশ নিয়েছে। ‘ভাইবস’ নিয়ে এসেছে লেজার ট্রিটমেন্টের প্রযুক্তি। রাজধানীতে সেবা দেওয়া এই প্রতিষ্ঠানটি বিশেষ ছাড়ে গ্রাহকদের ত্বকের ট্রিটমেন্ট করছে। মেলা প্রাঙ্গণেই ত্বকের লেজার করা যায়। প্রতিষ্ঠানটিতে রয়েছে শরীর আকর্ষণীয় করে গঠন করার প্রযুক্তিও। যাদের মেদ রয়েছে তারাও যেতে পারেন এই প্রতিষ্ঠানে। প্রতিষ্ঠানের কর্মকর্তাদের দাবি কয়েক দিনের ট্রিটমেন্টে মেদ শূন্যে নিয়ে আসা যাবে। স্পোর্টস ওয়ার্ল্ড এসেছে জিম ও খেলাধুলার বিভিন্ন সামগ্রী নিয়ে। প্রতিষ্ঠানটিতে ইনডোর স্পোর্টস সামগ্রী পুল, স্নুকার, টেবিল টেনিস, ফুটবল, ব্যাডমিন্টন, ক্যারম, বক্সিং, ডার্ট, বোর্ড গেমের পণ্য রয়েছে। আছে পার্সোনাল জিম সামগ্রী হোম ট্রেডমিল, ডেস্ক ট্রেড মিল, হোম এক্সারসাইজ বাইক, ইয়োগা পণ্য। রয়েছে বিভিন্ন স্পোর্টস পোশাক। প্রদর্শনীতে গ্র্যান্ড অলিম্পিয়া বেকারি বিভিন্ন খাদ্য পণ্য প্রদর্শন করছে। স্বাস্থ্য সচেতনদের জন্য রয়েছে এখানে উচ্চ খাদ্যমানের বিভিন্ন পণ্য।"
"রাজধানীর পল্টন থেকে ডিবি পরিচয়ে খন্দকার রুহুল আমিন নামে জামায়াতের এক নেতাকে তুলে নিয়ে যাওয়ার অভিযোগ পাওয়া গেছে। তিনি হাতিরঝিল পূর্ব থানার সেক্রেটারি। বৃহস্পতিবার বিকাল পৌনে ৪টার দিকে পল্টনে তার নিজ কর্মস্থল থেকে তাকে নিয়ে যাওয়া হয়। রুহুল আমিনের পরিবারের পক্ষ থেকে তার স্ত্রী তাহমিনা আক্তার সুরমা গতকাল গণমাধ্যমে পাঠানো এক বিবৃতিতে জানান, ডিবি অফিস, পল্টন, রমনা ও হাতিরঝিল থানায় যোগাযোগ করলেও পুলিশ তার স্বামীকে তুলে নিয়ে যাওয়ার বিষয়টি অস্বীকার করে। তিনি দাবি করেন, তার স্বামী কোনো অপরাধী চক্রের সঙ্গে জড়িত নন। তাকে অন্যায়ভাবে তুলে নেওয়া হয়েছে। অবিলম্বে রুহুল আমিনকে পরিবারের কাছে ফিরিয়ে দেওয়ার দাবি জানান তিনি।"
"আওয়ামী লীগের যুগ্ম সাধারণ সম্পাদক মাহবুব-উল আলম হানিফ বলেছেন, ‘নির্বাচনকালীন পুলিশ নাশকতাকারী সন্ত্রাসীদের বিরুদ্ধে সাঁড়াশি অভিযান চালাবে। তাদের বিরুদ্ধে আইনগত ব্যবস্থা নেবে, এটাই প্রত্যাশিত।’ গতকাল কুষ্টিয়া শহরের নিজ বাসভবনে দলীয় নেতা-কর্মীদের সঙ্গে মতবিনিময়কালে হানিফ এসব কথা বলেন। আওয়ামী লীগের এই নেতা বলেন, ‘আমরা চাই উৎসবমুখর পরিবেশে সব দল নির্বাচনে অংশ নিক। কিন্তু লেভেল প্লেয়িং ফিল্ডের নামে বিএনপি যদি সন্ত্রাসীদের পুনর্বাসন করতে চায়, সেটা তো সরকার মেনে নিতে পারে না। এই সুযোগ দেওয়া হবে না।"
"গণসংযোগের সময় নারায়ণগঞ্জ-৪ আসনের এমপি শামীম ওসমান অপেক্ষারত সত্তরোর্ধ এক বৃদ্ধার দিকে এগিয়ে গেলে তিনি দোয়া করে বলে ওঠেন, ‘ভোট তো তোমারেই দেব বাবা।’ তখন শামীম ওসমান বলেন, ‘মা আমি ভোট চাই না। শুধু দোয়া চাই আমার নেত্রীর জন্য। মা গো দোয়া করবেন আমার নেত্রী যেন দীর্ঘজীবী হন।’ শামীম ওসমান তাকে আরও বলেন, ‘আমি মরে গেলে দেশের কিছু হবে না, কিন্তু আমার নেত্রী বেঁচে থাকলে আল্লাহর ইচ্ছায় দেশের আরও উন্নয়ন হবে। আপনি শুধু আমার নেত্রীর জন্য দোয়া করবেন, যেন তিনি আবারও প্রধানমন্ত্রী হয়ে দেশকে আপনাদের মনের মতো করে সাজাতে পারেন।’ গতকাল বিকালে ফতুল্লার কাশীপুর এলাকায় গণসংযোগের সময় এ দৃশ্যের অবতারণা হয়। শামীম ওসমান এ দিন কাশীপুর ইউনিয়নের ৪, ৫ ও ৬ নম্বর ওয়ার্ডের বিভিন্ন এলাকায় ১০টির বেশি উঠান বৈঠক করেন।এ সময় উপস্থিত ছিলেন আওয়ামী লীগ নেতা শাহ নিজাম, জাকিরুল আলম হেলাল, এহসানুল হক নীপু, শাহাদাত হোসেন সাজনু, জুয়েল হোসেন, সাফায়েত আলম সানি, মিজানুর রহমান সুজন, সাইফউল্লাহ বাদল, শওকত আলী, কাশীপুর ইউনিয়ন আওয়ামী লীগ সভাপতি আইয়ুব আলী, ফতুল্লা থানা ছাত্রলীগ সভাপতি শরীফুল হক, সাধারণ সম্পাদক এম এম মান্নান প্রমুখ।"
"জামালপুর-১ আসনে আ.লীগ দলীয় প্রার্থী বকশীগঞ্জ উপজেলা আ.লীগের সভাপতি নূর মোহাম্মদের পক্ষে মাঠে নেমেছে দেওয়ানগঞ্জ-বকশীগঞ্জউপজেলার আ.লীগ নেতা-কর্মী ও ভোটাররা। গতকাল স্থানীয় নেতা-কর্মীদের সঙ্গে শুভেচ্ছা বিনিময়ের জন্য নূর মোহাম্মদ দেওয়ানগঞ্জ উপজেলার বিভিন্ন এলাকায় গেলে তার সমর্থনে মানুষের ঢল নামে। তারা নূর মোহাম্মদকে একক প্রার্থী ঘোষণা করে তাকে নৌকা দেওয়ার দাবি জানান। নূর মোহাম্মদ গতকাল দেওয়ানগঞ্জ উপজেলার চর আমখাওয়া, ডাংধরা, হাতীভাঙ্গা, কাঠারবিল ও তারাটিয়া এলাকায় স্থানীয় আ.লীগ নেতা-কর্মীদের সঙ্গে মতবিনিময় করেন। এ সময় প্রতিটি এলাকায় হাজার হাজার মানুষ তার সমর্থনে রাস্তায় নেমে আসে। তারা জামালপুর-১ আসনে নূর মোহাম্মদকে আ.লীগের একক প্রার্থী ঘোষণার দাবি জানান। জামালপুর-১ আসনে বকশীগঞ্জ উপজেলা আ.লীগ সভাপতি নূর মোহাম্মদ ছাড়াও বর্তমান এমপি আবুল কালাম আজাদকে মনোনয়ন দেওয়া হয়েছে। নূর মোহাম্মদের সমর্থনে দেওয়ানগঞ্জ-বকশীগঞ্জ উপজেলায় স্বতঃস্ফূর্তভাবে হাজার হাজার নেতা-কর্মী ও ভোটাররা মাঠে নামলেও বর্তমান এমপি আবুল কালাম আজাদের পক্ষে কোনো নেতা-কর্মী এখন পর্যন্ত মাঠে নামেননি। সরেজমিন গিয়ে আবুল কালাম আজাদের পক্ষে কোনো তৎপরতাও চোখে পড়েনি। স্থানীয়রা জানিয়েছেন, আবুল কালাম আজাদ দল ও জনবিচ্ছিন্ন।"
"ক্রিকেটবাংলাদেশ-ওয়েস্ট ইন্ডিজ, ২য় টেস্টসকাল ৯-৩০ মি. (সরাসরি), গাজী টিভি, বিটিভি, স্টার স্পোর্টস সিলেক্ট ১ফুটবলইংলিশ প্রিমিয়ার লিগম্যানসিটি-বোর্নমাউথ, রাত ৯টাসরাসরি, স্টার স্পোর্টস সিলেক্ট ২লিস্টার সিটি-ওয়াটফোর্ড, রাত ৯টাসরাসরি, স্টার স্পোর্টস সিলেক্ট ১সাউদ্যাম্পটন-ম্যানইউ, রাত ১১-৩০ মি.সরাসরি, স্টার স্পোর্টস সিলেক্ট ১জার্মান বুন্দেসলিগাহফেনহেইম-শালকে, রাত ১১-৩০ মি.সরাসরি, স্টার স্পোর্টস সিলেক্ট ২ইতালিয়ান সিরি এস্প্যাল-এম্পলি, রাত ৮টাসরাসরি, সনি টেন ২ফিওরেন্টিনা-জুভেন্টাস, রাত ১১টাসরাসরি, সনি টেন ২স্যাম্পডোরিয়া-বলগনা, রাত ১-৩০ মি.সরাসরি, সনি টেন ২ আই লিগমিনার্ভা-ইন্ডিয়ান অ্যারোজ, দুপুর ২-৩০ মি.সরাসরি, স্টার স্পোর্টস ৩মোহন বাগান-চেন্নাই, বিকাল ৫-৩০ মি.সরাসরি, স্টার স্পোর্টস ৩ইন্ডিয়ান সুপার লিগজামশেদপুর-নর্থইস্ট, সন্ধ্যা ৭-৩০ মি.সরাসরি, স্টার স্পোর্টস ৩হকি বিশ্বকাপ ২০১৮নেদারল্যান্ডস-মালয়েশিয়া, বিকাল ৫-৩০ মি.সরাসরি, স্টার স্পোর্টস সিলেক্ট ২জার্মানি-পাকিস্তান, সন্ধ্যা ৭-৩০ মি.সরাসরি, স্টার স্পোর্টস সিলেক্ট ২"
"হকির র‌্যাঙ্কিংয়ে শীর্ষে অস্ট্রেলিয়া। দশ নম্বরে আয়ারল্যান্ড। কিন্তু গতকাল ভারতের ভুবনেশ্বরে অনুষ্ঠিত ১৪তম বিশ্বকাপে নিজেদের প্রথম ম্যাচ খেলতে নেমে র‌্যাঙ্কিংয়ের ব্যবধানটা খুব একটা বোঝাতে পারেনি অস্ট্রেলিয়া। জয় পেয়েছে ঠিকই বর্তমান চ্যাম্পিয়নরা, কিন্তু আয়ারল্যান্ড ঘাম ঝরিয়ে ছেড়েছে অস্ট্রেলিয়ার। গতকাল কলিঙ্গ স্টেডিয়ামের টার্ফে ২-১ গোলে জিতেছে অস্ট্রেলিয়া। ১১তম মিনিটে গোভার্সের গোলে এগিয়ে গিয়েছিল বর্তমান চ্যাম্পিয়নরা। কিন্তু দুই মিনিটের মধ্যেই সমতায় ফেরে আয়ারল্যান্ড। অবশ্য ৩৪তম মিনিটে ব্র্যান্ডের গোলে জয় নিয়েই মাঠ ছাড়ে তিনবারের বিশ্বচ্যাম্পিয়ন অস্ট্রেলিয়া। এদিকে পুল বি’তে চীনের সঙ্গে ২-২ গোলে ড্র করেছে  ইংল্যান্ড। ইংল্যান্ডের পক্ষে দুটি গোল করেন মার্ক ও লিয়াম। চীনের পক্ষে গোল দুটি করেন জিয়াওপিঙ ও তালাকে।"
"আঙ্গুলের চোটে খেলার কথা ছিল না। কিছুটা সুস্থতা বোধ করায় খেললেন এবং খেলেই নাম লেখালেন রেকর্ড বুকে। মুশফিকুর রহিম; বাংলাদেশ ক্রিকেটের অন্যতম সেরা ব্যাটসম্যান। গতকাল মিরপুর টেস্টের প্রথম দিনে ১৪ রানে সাজঘরে ফেরার আগে বাংলাদেশের দ্বিতীয় ক্রিকেটার হিসেবে টেস্ট ক্রিকেটে চার হাজার রানের ক্লাবে নাম লিখেছেন।প্রথম টাইগার ক্রিকেটার হিসেবে চার হাজারি ক্লাবের সদস্য হয়েছিলেন তামিম ইকবাল। মুশফিক এই টেস্টে খেললেও ইনজুরির জন্য খেলছেন না তামিম। ৬৬ টেস্টে ৩৫.১৪ গড়ে মুশফিকের রান ৪০০৬। তামিমের রান ৫৬ টেস্টে ৩৭.৮৪ গড়ে ৪০৪৯। কাল মিরপুরে যখন খেলতে নামেন, উইকেটরক্ষক ব্যাটসম্যানের রান তখন ৩৯৯২। বাউন্ডারি হাঁকিয়ে তিনি পৌঁছান চার হাজার রানের ক্লাবে। মজার বিষয় হচ্ছে— আগের হাজারি ক্লাবগুলোতেও মুশফিক নাম লিখেছিলেন বাউন্ডারি মেরে। ২০১০ সালে চট্টগ্রাম টেস্টে স্টুয়ার্ট ব্রডকে বাউন্ডারি মেরে করেছিলেন ১০০০ রান।তিন বছর পর ২০১৩ সালে চট্টগ্রামেই নিউজিল্যান্ডের লেগ স্পিনার ইশ সোধির বলকে বাউন্ডারিতে পাঠিয়ে ২০০০, আবারও তিন বছর পর ২০১৬ সালে হায়দরাবাদ টেস্টে ৩০০০ রানের ক্লাবে নাম লেখান ভারতীয় পেসার ইশান্ত শর্মাকে বাউন্ডারি হাঁকিয়ে। একইভাবে তামিমও সবগুলো ক্লাবে নাম লিখেছেন বাউন্ডারি মেরে। ২০০৫ সালে লর্ডসে অভিষেক মুশফিক প্রথম হাজার রান করেন ২০ টেস্টের ৪০ ইনিংসে। ১০০১ থেকে ২০০০ রান করেন পরের ২৭ ইনিংসে, ২০০১ থেকে ৩০০০ রান করেন ২৮ ইনিংস। ৩০০১-৪০০ রান করতেও ব্যয় করেন ২৮ ইনিংস। মুশফিক বাংলাদেশের দ্বিতীয় ব্যাটসম্যান হিসেবে চার হাজার রান করলেও টেস্ট ইতিহাসে তার সংখ্যা ১২৯।"
"চট্টগ্রামে এইচআইভি/এইডস রোগে আক্রান্ত রোগীর সংখ্যা ৩৫১ জন। এর  মধ্যে ৩৪২ জন নিয়মিত চট্টগ্রাম মেডিকেল কলেজ (চমেক) হাসপাতালের অধীনে চিকিৎসা সেবা নিচ্ছেন। বাকি ৯ জনের অবস্থা তুলনামূলক ভালো হওয়ায় তারা চিকিৎসকের পর্যবেক্ষণে আছে। তবে এ বছর (২০১৭ ডিসেম্বর থেকে নভেম্বর ২০১৮) নতুন করে ৪৫ জন রোগীর রক্তে এইচআইভি/এইডস রোগের ভাইরাস পাওয়া গেছে। চমেক হাসপাতালের চর্ম ও যৌন রোগ বিভাগ সূত্রে এ তথ্য জানা যায়।   জানা যায়, ২০১৭ সালে চর্মরোগ চিকিৎসকদের দাবির পরিপ্রেক্ষিতে সরকারি চমেক হাসপাতালের চর্ম ও যৌন রোগ বিভাগের অধীনে ‘এন্টি রেট্রোভাইরাল থেরাপি’ (এআরটি) নামে একটি কর্নার চালু করা হয়। এ সেন্টারে এইডসে আক্রান্তদের সরকারিভাবে সম্পূর্ণ বিনামূল্যে সেবা দেওয়া হচ্ছে।  চমেক হাসপাতালের চর্ম ও যৌন রোগ বিভাগের প্রধান ডা. রফিকুল মাওলা বলেন, ‘এইডস রোগে আক্রান্তদের চিকিৎসায় হাসপাতালে একটি এআরটি কর্নার চালু করা হয়। এ কর্নারে সম্পূর্ণ বিনামূল্যে এইডস আক্রান্তদের চিকিৎসা দেওয়া হচ্ছে। চলতি বছর নতুন করে ৪৫ জনের রক্তে এইচআইভি/এইডস রোগের ভাইরাস পাওয়া যায়।’ তিনি বলেন, ‘চট্টগ্রামে তুলনামূলক হারে এইডস রোগী বেশি বাড়ছে। আজ বিশ্ব এইডস দিবস। এবারের প্রতিপাদ্য বিষয় হলো, ‘এইডস পরীক্ষা করুন, নিজেকে জানুন।’ দিবস উপলক্ষে চমেক হাসপাতালের চর্ম ও যৌন রোগ বিভাগের অধীনে আজ বেলা ১১টায় র‌্যালি ও আলোচনা সভার আয়োজন করেছে। তাছাড়া জেলা সিভিল সার্জন কার্যালয়ে হবে আলোচনা সভা।"
"সুনামগঞ্জ-১ আসনে যে তিনজনকে দলীয় মনোনয়ন দিয়ে লড়ার সম্ভাব্য প্রার্থী করেছে বিএনপি তাদের একজন জেলা বিএনপির সহ-সভাপতি আনিসুল হক মনে করেন অতীতে দলের জন্য তার যে ত্যাগ-তিতিক্ষা রয়েছে, মনোনয়ন চূড়ান্ত করার ক্ষেত্রে হাইকমান্ড সেই বিষয়টি সদয় বিবেচনায় নেবেন। আনিসুল তাহিরপুর উপজেলা পরিষদের সাবেক চেয়ারম্যান ও উপজেলা বিএনপির সাবেক সভাপতির দায়িত্বে ছিলেন। আসনটিতে দলে ফেরা সংস্কারপন্থি নেতা জেলা বিএনপির সাবেক সভাপতি ও সাবেক সংসদ সদস্য নজির হোসেন এবং জেলা বিএনপির সাংগঠনিক সম্পাদক উপজেলা চেয়ারম্যান কামরুজ্জামান কামরুলকেও এবার দলীয় মনোনয়ন দেওয়া হয়েছে। তবে মনোনয়নের মূল লড়াইয়ে রয়েছেন আনিসুল হক ও নজির হোসেন।"
"প্রথমবারের মতো স্বাধীনতা কাপ জিতে গত আসরে সবাইকে চমকে দিয়েছিল আরামবাগ ক্রীড়া সংঘ। ফাইনালে তারা হারিয়েছিল ফেবারিট চট্টগ্রাম আবাহনীকে। আরও একবার মাঠে গড়াচ্ছে স্বাধীনতা কাপ। আজ থেকে শুরু হওয়া এই টুর্নামেন্টেও কি থাকছে কোনো চমক! মৌসুমের প্রথম আসর ফেডারেশন কাপ জিতে নিয়েছে আবাহনী লিমিটেড। ফাইনালে তারা হারিয়েছে নতুন দল বসুন্ধরা কিংসকে। আশা জাগিয়েও প্রথমবার খেলতে এসে চ্যাম্পিয়ন হতে পারেনি বসুন্ধরা কিংস। তবে নিজেদের শক্তিশালী দল প্রমাণ করে গেছে তারা। স্বাধীনতা কাপে এবার ফেবারিটের তালিকাটা বেশ লম্বা হয়ে গেল। আজ উদ্বোধনী ম্যাচে মুখোমুখি হচ্ছে সাইফ স্পোর্টিং ক্লাব ও টিম বিজেএমসি।স্বাধীনতা কাপ ১৯৭২ সাল থেকেই শুরু হয়েছিল। কিন্তু এই টুর্নামেন্টটি নিয়মিত আয়োজন করা যায়নি দীর্ঘদিন। এ কারণেই মাত্র দশম স্বাধীনতা কাপ মাঠে গড়াচ্ছে আজ থেকে। প্রথম দিনেই বন্দরনগরী চট্টগ্রামের ক্লাব সাইফ স্পোর্টিংয়ের মুখোমুখি হচ্ছে টিম বিজেএমসি। প্রথম ম্যাচ জিতলেই কোয়ার্টার ফাইনালের পথে অনেকটা এগিয়ে যাবে সাইফ। বিজেএমসির জন্যও কথাটা সত্য। ফেডারেশন কাপে সাইফের সঙ্গে একই গ্রুপে খেলেছিল বিজেএমসি। গ্রুপ পর্বের সেই ম্যাচে সাইফ স্পোর্টিংয়ের কাছে ৩-১ গোলে হেরেছিল বিজেএমসি। দেখা যাক, সেই পরাজয়ের প্রতিশোধ নিতে পারে কি না তারা। অবশ্য ফেডারেশন কাপে কোয়ার্টার ফাইনাল খেলেছিল বিজেএমসিও। সেখানে তারা হেরেছিল বসুন্ধরা কিংসের কাছে।স্বাধীনতা কাপের প্রথম আসরে ঢাকা মোহামেডান চ্যাম্পিয়ন হয়েছিল ইস্টএন্ড ক্লাবকে হারিয়ে। মোহামেডান এরপর আরও দুবার চ্যাম্পিয়ন হয়েছে স্বাধীনতা কাপে। ১৯৯১ সালের ফাইনালে তারা হারিয়েছিল ঢাকা আবাহনীকে। ২০১৪ সালে তারা ফাইনালে হারায় ফেনী সকারকে। অন্যদিকে লিগ ও ফেডারেশন কাপে আধিপত্য বিস্তার করলেও স্বাধীনতা কাপে খুব একটা সুবিধা করতে পারেনি আবাহনী লিমিটেড। তারা ১৯৯০ সালে মোহামেডানকে হারিয়ে সেই যে চ্যাম্পিয়ন হয়েছে এরপর আর ফাইনাল জিততে পারেনি। অবশ্য ১৯৯১ ও ২০১৬ সালে ফাইনাল খেলে রানার্সআপ হয়েছে আবাহনী লিমিটেড। প্রথমবার মোহামেডান ও শেষবার চট্টগ্রাম আবাহনীর কাছে পরাজিত হয়েছে আকাশি নীল জার্সিধারীরা। এ ছাড়াও স্বাধীনতা কাপ জয় করেছে মুক্তিযোদ্ধা সংসদ (২০০৫), ফরাশগঞ্জ (২০১১) এবং শেখ রাসেল ক্রীড়া চক্র (২০১৩)। এবারের স্বাধীনতা কাপে ডেথ গ্রুপে খেলছে বসুন্ধরা কিংস, শেখ রাসেল ক্রীড়া চক্র এবং শেখ জামাল ধানমন্ডি ক্লাব। ডি গ্রুপের এই তিনটা দলই ফেবারিটের তকমাধারী। অন্যদিকে বি গ্রুপে চট্টগ্রাম আবাহনী, মোহামেডান, রহমতগঞ্জ এবং নোফেল স্পোর্টিং ক্লাব মুখোমুখি হচ্ছে। সি গ্রুপে খেলবে আবাহনী লিমিটেড, ব্রাদার্স ইউনিয়ন এবং মুক্তিযোদ্ধা সংসদ ক্রীড়া চক্র।"
খুলনা-২ আসনে হেভিওয়েট দুই প্রার্থী মুখোমুখি হয়েছেন। আওয়ামী লীগ প্রার্থী বঙ্গবন্ধুর ভ্রাতুষ্পুত্র শেখ সালাহ উদ্দিন জুয়েলের সঙ্গে ভোটের লড়াই হবে বিএনপি প্রার্থী নজরুল ইসলাম মঞ্জুর। সম্পদের মাপকাঠিতে অনেক উঁচুতে  শেখ সালাহ উদ্দিন জুয়েল। হলফনামায় তার বার্ষিক আয় দেখানো হয়েছে ৩ কোটি ২০ লাখ ২৯ হাজার ৪০৫ টাকা। অন্যদিকে নজরুল ইসলাম মঞ্জু হলফনামায় পেশা হিসেবে ব্যবসা দেখিয়েছেন। এখন বাড়ি ভাড়াই তার একমাত্র আয়ের উৎস। এখান থেকে তার বার্ষিক আয় ২ লাখ ২০ হাজার ৫০০ টাকা। তবে শিক্ষায় মঞ্জু এগিয়ে।
"বঙ্গবন্ধু পরিবারের তৃতীয় প্রজন্ম ও বাগেরহাট-১ (সদর ও কচুয়া) আসনে মহাজোট থেকে আওয়ামী লীগের প্রার্থী শেখ সারহান নাসের তন্ময় বলেছেন, গত ১০ বছরে আওয়ামী লীগ সরকার যেসব উন্নয়ন করেছে তা জনগণকে বোঝাতে হবে। ভোটারদের কাছে গিয়ে সরকারের দৃশ্যমান উন্নয়নের কথা তুলে ধরে তাদের মন জয় করতে হবে। গতকাল দুপুরে বাগেরহাট পৌরসভা অডিটরিয়ামে জেলা তাঁতী লীগের আহ্বায়ক আবদুল বাকী তালুকদারের সভাপতিত্বে একাদশ জাতীয় সংসদ নির্বাচন উপলক্ষে এক মতবিনিময় সভায় তিনি এ কথা বলেন। এ সময় তিনি আরও বলেন, বাগেরহাট সদর আসন এলাকার অবহেলিত মানুষের পাশে থেকে আমি কাজ করতে চাই। তরুণ প্রজন্মের জন্য নতুন কিছু করতে চাই। সে জন্যই দল আমাকে প্রার্থী করেছে। তাই দলের নেতা-কর্মীদের ঐক্যবদ্ধ হয়ে কাজ করতে হবে। সভায় অন্যদের মধ্যে বক্তব্য রাখেন বাগেরহাট জেলা পরিষদের চেয়ারম্যান ও জেলা আওয়ামী লীগের সাধারণ সম্পাদক মুক্তিযোদ্ধা শেখ কামরুজ্জামান, জেলা আওয়ামী লীগের যুগ্ম-সাধারণ সম্পাদক ও পৌরসভার মেয়র খান হাবিবুর রহমান, জেলা আওয়ামী লীগের সাংগঠনিক সম্পাদক নকিব নজিবুল হক নজু, আওয়ামী লীগ নেত্রী ফরিদা আক্তার বানু প্রমুখ। বক্তারা বলেন, আওয়ামী লীগের প্রার্থীকে ভোট দিলে দেশের উন্নয়ন হয়। আর বিএনপি ক্ষমতায় গেলে দেশ খুনের রাজ্যে পরিণত হয়। তাই সবাইকে ঐক্যবদ্ধভাবে নৌকার প্রার্থীকে বিজয়ী করতে হবে।"
"চাঁপাইনবাবগঞ্জের সংসদীয় তিনটি আসনে একক প্রার্থী ঘোষণা করায় আওয়ামী লীগ নেতা-কর্মীদের মধ্যে বিভেদ ভুলে ঐক্যবদ্ধ হওয়ার প্রচেষ্টা লক্ষ্য করা গেছে। অন্যদিকে বিএনপি জেলার একটি আসন ছাড়া অন্য দুটিতে দুজন করে প্রার্থীর নাম ঘোষণা করায় দ্বিধাবিভক্তি দেখা দিয়েছে। এমনিতেই দলটিতে দুটি ধারা বিরাজমান।এদিকে বিএনপি চাঁপাইনবাবগঞ্জ-১ আসনে বেগম খালেদা জিয়ার উপদেষ্টা সাবেক সংসদ সদস্য অধ্যাপক শাহজাহান আলী মিয়া ও বিশিষ্ট ব্যবসায়ী বেলাল ই বাকী ইদ্রীসী, চাঁপাইনবাবগঞ্জ-২ আসনে জেলা সভাপতি আলহাজ মো. আমিনুল ইসলাম এবং চাঁপাইনবাবগঞ্জ-৩ আসনে বিএনপির যুগ্ম মহাসচিব সাবেক এমপি মো. হারুনর রশিদ হারুন ও ব্যবসায়ী নেতা মো. আবদুল ওয়াহেদের নাম প্রার্থী হিসেবে ঘোষণা করেছে। ফলে চাঁপাইনবাবগঞ্জ-১ ও ৩ আসনে দলীয় কোন্দল চরম রূপ নিতে শুরু করেছে। কারণ হারুনুর রশিদ হারুন, মো. আবদুল ওয়াহেদ, অধ্যাপক শাহজাহান মিয়া ও বেলাল ই বাকী    ইদ্রীসী নিজেদের প্রার্থিতা করা বলতে গিয়ে একে অন্যের কুৎসা করছেন এবং নিজেকেই যোগ্য ও একমাত্র প্রার্থী  বলে দাবি করছেন। ফলে দলের নেতা-কর্মীরা পড়েছেন দ্বন্দ্বে। আর চাঁপাইনবাবগঞ্জ-১ আসনে প্রার্থিতা ও আন্দোলন-সংগ্রাম  নিয়ে নিজেদের মধ্যে চরম গ্রুপিং রয়েছে। এতে বিএনপির ভোটাররা রয়েছেন দ্বিধাদ্বন্দ্বে।"
"বরিশাল-২ (উজিরপুর-বানারীপাড়া)-এ বড় দুই জোটের প্রার্থিতা নিয়ে ধোঁয়াশার সৃষ্টি হয়েছে। এ আসনে মনোনয়নপত্র জমা দিয়েছেন মহাজোটের প্রধান দল আওয়ামী লীগের মো. শাহে আলম এবং জোটের শরিক জাতীয় পার্টির প্রেসিডিয়াম সদস্য মাসুদ পারভেজ সোহেল রানা। এ ছাড়া জোটের আরেক শরিক ওয়ার্কার্স পার্টির পক্ষেও মনোনয়নপত্র জমা দিয়েছেন মো. জহুরুল ইসলাম। অন্যদিকে জাতীয় ঐক্যফ্রন্টের প্রধান দল বিএনপির পক্ষে মনোনয়নপত্র জমা দিয়েছেন সরদার সরফুদ্দিন আহমেদ  সান্টু এবং সাবেক হুইপ শহীদুল হক জামাল। ওয়ার্কার্স পার্টির জহিরুলকে নিয়ে তেমন আলোচনা না থাকলেও মহাজোটের ব্যানারে আওয়ামী লীগের শাহে আলম নাকি জাতীয় পার্টির  সোহেল রানা এবং ঐক্যফ্রন্টের পক্ষে বিএনপির সান্টু নাকি জামাল চূড়ান্ত প্রার্থী হবেন তা নিয়ে অস্বস্তি রয়েছে দুই জোটে। প্রার্থীদের পাশাপাশি এই আসনের ভোটাররাও পড়েছেন বিভ্রান্তিতে।বিগত দুটি জাতীয় নির্বাচনে এই আসন থেকে টিকিট পেয়েছিল মহাজোটের প্রধান দল আওয়ামী লীগ। এখানে আওয়ামী লীগের অবস্থান আগের চেয়ে সুসংহত হলেও এবার এই আসনের দিকে দৃষ্টি পড়েছে জাতীয় পার্টির। এবার তারা দলের প্রেসিডিয়াম সদস্য মাসুদ পারভেজ সোহেল রানার জন্য এই আসনে মহাজোটের মনোনয়ন চাইছে। আওয়ামী লীগ মনোনয়ন ঘোষণার প্রথম পর্যায়ে এই আসনে কোনো প্রার্থী ঘোষণা করেনি। এর আগেই খবর ছড়িয়ে পড়ে জাতীয় পার্টির সোহেল রানাই হচ্ছেন বরিশাল-২ আসনে মহাজোটের প্রার্থী। কিন্তু ২৭ নভেম্বর রাতে এই আসনে আওয়ামী লীগের প্রার্থী হিসেবে ছাত্রলীগ কেন্দ্রীয় কমিটির সাবেক ভারপ্রাপ্ত সভাপতি মো. শাহে আলমের নাম ঘোষণায় ক্ষুব্ধ হয় স্থানীয় জাতীয় পার্টি। ওই আসনের উজিরপুর উপজেলা জাতীয় পার্টির সাংগঠনিক সম্পাদক সৈয়দ জাহিদ আলম জানান, বরিশাল-২ আসনে মহাজোটের প্রার্থী মাসুদ পারভেজ সোহেল রানা। মহাজোট থেকে জাতীয় পার্টিকে যে ৪৫টি আসন দেওয়া হয়েছে তার মধ্যে বরিশাল-২ অন্যতম।সৈয়দ জাহিদ বলেন, ’৭২ সালের পর এই আসনে আওয়ামী লীগ এককভাবে কখনো বিজয়ী হতে পারেনি। অন্যদিকে জাতীয় পার্টির প্রার্থীরা এককভাবে তিনবার (’৮৪, ৮৬ ও ৯৬ সালে) এই আসনে এমপি নির্বাচিত হন। ২০০৮ সালে জাতীয় পার্টির সহায়তায় মহাজোট প্রার্থী আওয়ামী লীগের মনিরুল ইসলাম মনি এবং ২০১৪ সালে মহাজোটের ব্যানারে তালুকদার মো. ইউনুস এমপি নির্বাচিত হন। জাতীয় পার্টি ছাড়া এই আসনে আওয়ামী লীগ ভোটের বৈতরণী পার করতে সক্ষম নয় দাবি করে শেষ পর্যন্ত বরিশাল-২ আসনে জাতীয় পার্টির প্রার্থীই মহাজোটের ব্যানারে প্রতিদ্বন্দ্বিতা করবেন বলে আশা স্থানীয় জাপার।যদিও উজিরপুর-বানারীপাড়ায় আগের চেয়ে আওয়ামী লীগ অনেক শক্তিশালী এবং প্রতিপক্ষ রাজনৈতিক দলের সঙ্গে ভোটযুদ্ধে জিততে আওয়ামী লীগ প্রার্থীর বিকল্প নেই বলে দাবি দলটির নেতাদের।"
"আর্সেন ওয়েঙ্গারের বিদায়ের সঙ্গে সঙ্গেই যেন আর্সেনালের গতিপথ বদলে গেল! উনাই আমেরি দলের দায়িত্ব নিয়ে একের পর এক জয়ের পথে পরিচালিত করছেন দলকে। সব প্রতিযোগিতায় টানা ১৮ ম্যাচ খেলে অপরাজিত গানাররা। গত বৃহস্পতিবার উয়েফা ইউরোপা লিগের ম্যাচে ইউক্রেনিয়ান ক্লাব ভোরসক্লা পোলটভাকে ৩-০ গোলে উড়িয়ে দিয়েছে আর্সেনাল। গানারদের পক্ষে একটি করে গোল করেন এমিল স্মিথ, আরুন রামসি এবং জো উইলক। এই জয়ে ই গ্রুপের চ্যাম্পিয়ন হিসেবেই নকআউট পর্বে পৌঁছে গেল আর্সেনাল। এই গ্রুপ থেকে নকআউট পর্ব নিশ্চিত করেছে পর্তুগালের স্পোর্টিং সিপিও। তারা গত বৃহস্পতিবার ৬-১ গোলে হারিয়েছে আজারবাইজানি ক্লাব ক্যারাবাগকে। এদিকে উয়েফা ইউরোপা লিগে জয় পেয়েছে ইংলিশ ক্লাব চেলসি এবং ইতালিয়ান ক্লাব এসি মিলান। এফ গ্রুপের ম্যাচে লুক্সেমবার্গের ক্লাব ডুডেল্যাঞ্জকে ৫-২ গোলে উড়িয়ে দিয়েছে এসি মিলান। ইতালিয়ান জায়ান্টদের পক্ষে গোল করেছেন প্যাট্রিক, হাকান ও ফ্যাবিও বরিনি। এ ছাড়াও এসি মিলানের পক্ষে দুটি আত্মঘাতী গোল করেন ডুডেল্যাঞ্জের স্টিলভিও রোসা ও টম। এই জয়ে নকআউট খেলা অনেকটাই নিশ্চিত করে নিল এসি মিলান। শেষ ম্যাচে গ্রিক ক্লাব অলিম্পিয়াকসের বিপক্ষে পরাজয় এড়াতে পারলেই হবে। এফ গ্রুপে ১১ পয়েন্ট নিয়ে নকআউট পর্ব নিশ্চিত করেছে স্প্যানিশ ক্লাব রিয়াল বেটিস। এসি মিলান ১০ পয়েন্ট নিয়ে আছে দুইয়ে। এ ছাড়াও তিনে থাকা অলিম্পিয়াকসের সংগ্রহ ৭ পয়েন্ট। ইংলিশ ক্লাব চেলসি ইউরোপা লিগে টানা পাঁচ ম্যাচ জিতে গ্রুপ চ্যাম্পিয়ন হিসেবে নকআউট পর্ব নিশ্চিত করেছে। গত বৃহস্পতিবার তারা ৪-০ গোলে উড়িয়ে দিয়েছে গ্রিক ক্লাব পাওককে। চেলসির পক্ষে দুটি গোল করেছেন ফরাসি তারকা অলিভিয়ের গিরদ। এ ছাড়াও একটি করে গোল করেছেন হাডসন এবং আলবারো মোরাতা।"
দিনাজপুর-৬ আসনে প্রতিদ্বন্দ্বিতায় মহাজোট-ঐক্যফ্রন্টসহ বিভিন্ন দলের ১৩ জন প্রার্থী মনোনয়নপত্র দাখিল করেছেন। এর মধ্যে চাচা-ভাতিজার মনোনয়ন দাখিলকে কেন্দ্র করে তৃণমূলে চলছে তুমুল আলোচনা। শেষ পর্যন্ত চাচা-ভাতিজা নাকি অন্য কেউ মহাজোটের প্রার্থী হচ্ছেন— এ অপেক্ষায় সবাই।এ আসনে নির্বাচনীযুদ্ধে ভাতিজা বর্তমান এমপি শিবলী সাদিক আওয়ামী লীগের এবং চাচা দেলওয়ার হোসেন জাতীয় পার্টির কেন্দ্রীয় সহসভাপতি ও জেলা জাতীয় পার্টির সভাপতি পৃথক পৃথকভাবে মনোনয়নপত্র দাখিল করেছেন।এ আসনে আরেকজন মহাজোটের শরিক দল ন্যাপের কেন্দ্রীয় প্রেসিডিয়াম সদস্য ও দিনাজপুর জেলা সভাপতি কাজী আবু জাফর মুহম্মদ লুত্ফর রহমান চৌধুরীও মনোনয়নপত্র জমা দিয়েছেন।এ আসনে চাচা-ভাতিজা ছাড়াও আওয়ামী লীগের দুই বিদ্রোহী প্রার্থী স্বতন্ত্র প্রার্থী হিসেবে মনোনয়নপত্র জমা দিয়েছেন। তারা হলেন— আজিজুল হক চৌধুরী ও আতাউর রহমান।
"ময়মনসিংহের ১১টি আসনের মধ্যে ৮টিতে স্বতন্ত্র প্রার্থী হয়ে মনোনয়ন জমা দিয়েছেন আওয়ামী লীগের ১৪ প্রার্থী। এর মধ্যে সবচেয়ে বেশি ৮টি মনোনয়ন জমা পড়েছে গৌরীপুর-৩ আসনে। আর হালুয়াঘাট-ধোবাউড়া, সদর, নান্দাইল, গফরগাঁও ও ভালুকায় একজন করে এবং ঈশ্বরগঞ্জে দুজন আওয়ামী লীগ প্রার্থী স্বতন্ত্র হয়ে মনোনয়ন জমা দিয়েছেন।এ অবস্থায় প্রতিদিনই কোনো না কোনো আসনে দলীয় প্রার্থীর বিরুদ্ধে বিষোদ্গার করে মানববন্ধন, আলোচনা সভা ও বিক্ষোভ করছেন স্বতন্ত্র প্রার্থীরা। দলীয় নেতারা বলছেন, এতে করে অভ্যন্তরীণ দ্বন্দ্ব ও বিরোধ যেমন বাড়ছে তেমনি আসন হারানোর আশঙ্কাতেও রয়েছেন মনোনয়ন পাওয়া প্রার্থীরা। তাদের মতে, দলীয় সিদ্ধান্তের বাইরে গিয়ে মনোনয়ন জমা দেওয়া শেখ হাসিনাকে বৃদ্ধাঙ্গুলি দেখানোর সমান। জেলা রিটার্নিং অফিসারের কার্যালয় সূত্রে জানা গেছে, ময়মনসিংহ-১ (হালুয়াঘাট-ধোবাউড়া) থেকে জেলা মুক্তিযোদ্ধা কমান্ডার আনোয়ার হোসেন, ময়মনসিংহ-৩ (গৌরীপুর) থেকে ডা. মতিউর রহমান, এ কে এম আবদুর রফিক, আলী আহম্মদ খান পাঠান সেলভী, নাজনীন আলম, শরীফ হাসান অণু, মোর্শেদুজ্জামান সেলিম ও  গোলাম মোস্তফা বাবুল, ড. সামিউল আলম লিটন, ময়মনসিংহ-৪ (সদর) থেকে আমিনুল হক শামীম, ময়মনসিংহ-৮ (ঈশ্বরগঞ্জ) থেকে মাহমুদ হাসান সুমন, ময়মনসিংহ-৯ (নান্দাইল) থেকে মেজর জেনারেল (অব.) আবদুস সালাম, ময়মনসিংহ-১০ (গফরগাঁও) থেকে মো. ওবায়দুল্লাহ আনোয়ার বুলবুল এবং ময়মনসিংহ-১১ (ভালুকা) থেকে আশরাফুল হক জজ মনোনয়ন জমা দিয়েছেন।"
"একসময় বিএনপির ঘাঁটি হিসেবে পরিচিত ছিল কুষ্টিয়া-২ (মিরপুর-ভেড়ামারা) আসন। তবে ২০০৮ সাল থেকে আসনটি মহাজোটের দখলে রয়েছে। একাদশ জাতীয় সংসদ নির্বাচনে মহাজোটের এক প্রার্থী হিসেবে জাসদ সভাপতি তথ্যমন্ত্রী হাসানুল হক ইনু মনোনয়ন পেয়েছেন এ আসনে। এবার মহাজোট থেকে আর কেউ মনোনয়নও জমা দেননি এখানে। তাই তিনি অনেকটা সুবিধাজনক অবস্থানে আছেন। তবে প্রার্থী মনোনয়ন নিয়ে বেকায়দায় আছে জাতীয় ঐক্যফ্রন্ট। এখানে এ নির্বাচনী জোটে রীতিমতো প্রার্থী জট দেখা দিয়েছে। জাতীয় ঐক্যফ্রন্ট প্রাথমিকভাবে তিনজন প্রার্থী মনোনয়ন দিয়েছে কুষ্টিয়া-২ আসনে। এবার মনোনয়ন থেকে ছিটকে পড়েছেন এ আসন থেকে বিএনপির পরপর তিনবার নির্বাচিত সাবেক সংসদ সদস্য ও  কুষ্টিয়া  জেলা  বিএনপির  সাবেক  সভাপতি  অধ্যাপক  শহীদুল ইসলাম। এবার যারা মনোনয়ন পেয়েছেন তারা হলেন— জাতীয়তাবাদী আইনজীবী ফোরাম কেন্দ্রীয় কমিটির দফতর সম্পাদক ব্যারিস্টার রাগিব রউফ চৌধুরী,  জাতীয়তাবাদী মহিলা দল ঢাকা মহানগর শাখার সাবেক সাধারণ সম্পাদক ফরিদা ইয়াসমিন ও জাতীয় পার্টির (জাফর) প্রেসিডিয়াম সদস্য সাবেক জেলা পরিষদ চেয়ারম্যান আহসান হাবিব লিঙ্কন। তবে এই তিনজনের পাশাপাশি সাবেক এমপি অধ্যাপক শহীদুল ইসলাম ও জামায়াত নেতা সাবেক উপজেলা চেয়ারম্যান আবদুল গফুরও মনোনয়ন জমা দিয়েছেন। এলাকায় খোঁজ নিয়ে জানা গেছে, এই ৫ প্রার্থীর সবাই যেমন নিজ নিজ অবস্থান থেকে দলের চূড়ান্ত মনোনয়ন লাভের চেষ্টা করে যাচ্ছেন তেমনি তারা গোপনে নির্বাচনী প্রচারণাও চালিয়ে যাচ্ছেন। বিএনপির একটি সূত্র জানায়, আওয়ামী লীগের সঙ্গে আঁতাতসহ নানা অভিযোগের কারণে এবার মনোনয়ন দৌড়ে ছিটকে পড়েন বিএনপি নেতা অধ্যাপক শহীদুল ইসলাম। অন্যদিকে হাই কোর্টে বিএনপি নেত্রী বেগম খালেদা জিয়াসহ দলের নেতাদের বিরুদ্ধে দায়ের করা মামলা লড়ে বিএনপির কেন্দ্রীয় নেতৃত্বের নেক নজরে আসেন ব্যারিস্টার রাগিব রউফ চৌধুরী। তবে এ আসনে জাতীয় পার্টির (জাফর) কেন্দ্রীয় নেতা আহসান হাবিব লিঙ্কনেরও শক্ত অবস্থান রয়েছে। তার দলের হাইকমান্ড এ আসনে আহসান হাবিব লিঙ্কনের মনোনয়ন নিশ্চিত করতে জোর চেষ্টা চালাচ্ছে বলে সূত্র জানায়। তবে এ আসনে জাতীয় ঐক্যফ্রন্টের প্রার্থী যেই হোন, তাকে একদিকে মহাজোটের হেভিওয়েট প্রার্থী তথ্যমন্ত্রী হাসানুল হক ইনুর মোকাবিলা করতে হবে, পাশাপাশি সামলাতে হবে দলীয় কোন্দল।"
"মনোনয়নপত্র জমা শেষ। প্রার্থীদের এখনো প্রচারণা শুরু করার কথা নয়। কিন্তু রাজশাহীতে সরকারদলীয় প্রার্থীরা কেউই আচরণবিধি মানছেন না। দলের বিশেষ সভার নামে তারা চালিয়ে যাচ্ছেন প্রচারণা। উপজেলার এ প্রান্ত থেকে ও প্রান্ত চষে বেড়াচ্ছেন এমপিরা। পাচ্ছেন পুলিশের নিরাপত্তাও। এ নিয়ে ক্ষোভ প্রকাশ করেছেন বিএনপি ও জাতীয় পার্টির প্রার্থীরা। বৃহস্পতিবার রাজশাহীর চারঘাট পাইলট উচ্চবিদ্যালয় মাঠে উপজেলা আওয়ামী লীগের আয়োজনে সংসদ নির্বাচন সামনে রেখে বিশেষ বর্ধিত সভা অনুষ্ঠিত হয়। ওই সভায় প্রধান অতিথি ছিলেন পররাষ্ট্র প্রতিমন্ত্রী ও আওয়ামী লীগের প্রার্থী শাহরিয়ার আলম। ওই সভায় নৌকায় ভোট চান তিনি।বৃহস্পতিবার একই সময়ে নওহাটা ডিগ্রি কলেজে আওয়ামী লীগ নেতাদের নিয়ে বৈঠক করেন রাজশাহী-৩ আসনের এমপি আয়েন উদ্দিন। এ ছাড়া এলাকায় নৌকায় ভোট চেয়ে তার সাঁটানো পোস্টার এখনো তুলে ফেলা হয়নি। পবা-মোহনপুরের মোড়ে মোড়ে সাঁটানো আছে পোস্টার।রাজশাহী-১ আসনের এমপি ওমর ফারুক চৌধুরীও মতবিনিময়ের নামে চালিয়ে যাচ্ছেন প্রচারণা। তানোরের বিভিন্ন এলাকায় তিনি প্রতিদিনই গণসংযোগ করছেন। গতকাল সকালে গোদাগাড়ী উপজেলার পাকড়ি    ইউনিয়নে মাইক ব্যবহার করে নির্বাচনী সভা করেন। রাজশাহী-৪ আসনের এমপি এনামুল হক তার ব্যবসায়িক প্রতিষ্ঠানে ডেকে এলাকার মানুষকে উপহার দিচ্ছেন, চাচ্ছেন নৌকায় ভোট।রাজশাহী মহানগর জাতীয় পার্টির সভাপতি শাহাবুদ্দিন বাচ্চু বলেন, রাজশাহী-৩ আসনের এমপি আয়েন উদ্দিন আচরণবিধি মানছেন না। সকাল থেকে তিনি নির্বাচনী এলাকার মোড়ে মোড়ে গিয়ে ভোটারদের সঙ্গে কুশল বিনিময় করছেন, নৌকায় ভোট চাচ্ছেন। জেলা জাতীয় পার্টির সাধারণ সম্পাদক মতিউর রহমান মন্টু জানান, আচরণবিধি মানছেন না এমপিরা। অথচ তারা এলাকার মানুষের সঙ্গে কথাও বলতে পারছেন না। আচরণবিধি যাতে সবাই মেনে চলেন সেজন্য তিনি নির্বাচন কমিশনের হস্তক্ষেপ কামনা করেন।সুশাসনের জন্য নাগরিকের আঞ্চলিক সমন্বয়কারী সুব্রত পাল বলেন, প্রার্থীদের আচরণবিধি মেনে চলা নৈতিক দায়িত্ব। কিন্তু এমপিরা মানছেন না— এটা দুঃখজনক। আচরণবিধি মানতে প্রার্থীদের বাধ্য করতে নির্বাচন কমিশনকে শক্ত হতে হবে।"
"আসন্ন জাতীয় সংসদ নির্বাচনে অভিন্ন সংকটে পড়েছে ভিন্ন দুই জোট। চট্টগ্রাম-২ (ফটিকছড়ি) আসনে মহাজোটের প্রার্থী এবং চট্টগ্রাম-৫ (হাটহাজারী) আসনে ২০-দলীয় জোটের প্রার্থী মনোনয়ন নিয়ে অভিন্ন সংকটে পড়েছে দুই জোট। এ দুই আসনে শেষমুহূর্তে প্রার্থী নির্বাচনে ভুল করলে সিট হারাতে হতে পারে দুই জোটকে এমন আশঙ্কা দুই জোটের তৃণমূলের নেতা-কর্মীদের। প্রার্থী হিসেবে নিজ নিজ দলের নেতাদের মনোনয়ন দেওয়ার দাবি জানিয়েছেন তারা। চট্টগ্রাম বিএনপির ঘাঁটি হিসেবে পরিচিত চট্টগ্রাম-৫ (হাটহাজারী) আসন। এ আসনে বিগত ১০টি জাতীয় সংসদ নির্বাচনে ৬ বারই বিজয়ী হয়েছেন বিএনপির প্রার্থীরা। এবার বিএনপি থেকে এ আসনে নির্বাচন করার জন্য দল থেকে মনোনয়ন দেওয়া হয়েছে বিএনপির ভাইস চেয়ারম্যান মীর মোহাম্মদ নাছির উদ্দিন, সাবেক হুইপ ও হাটহাজারী আসনের চারবারের নির্বাচিত এমপি প্রয়াত সৈয়দ ওয়াহিদুল আলমের কন্যা ব্যারিস্টার শাকিলা ফারজানাকে। কিন্তু জোটগত সমীকরণ ও হাটহাজারীর দলীয় কোন্দল ঠেকাতে এবার জোট থেকে কল্যাণ পার্টির চেয়ারম্যান মেজর জেনারেল (অব.) সৈয়দ মুহাম্মদ ইবরাহিমকে শেষমুহূর্তে সমর্থন দিতে পারে। ইবরাহিমের অনুসারীদের দাবি, ‘নির্বাচনে তাকে সমর্থন দেওয়ার বিষয়ে জোট থেকে সবুজ সংকেত দেওয়া হয়েছে।’ এতেই চরম অসন্তোষ দেখা দিয়েছে বিএনপির তৃণমূলে। মেজর জেনারেল (অব.) ইবরাহিমক আসন থেকে মনোনয়ন দেওয়া হলে তার বিপক্ষে গিয়ে কাজ করার ঘোষণা দিয়েছে বিএনপির তৃণমূলের নেতা-কর্মীরা। চট্টগ্রাম উত্তর জেলা স্বেচ্ছাসেবক দলের সিনিয়র যুগ্ম-সম্পাদক নুরুল হুদা সোহেল বলেন, ‘এ আসনে বিএনপির প্রার্থীরা বার বার নির্বাচিত হয়েছেন। আসনটি পুনরুদ্ধার করার জন্য বিএনপির প্রার্থীই দরকার। আশা করি জোটের নেতারা বিষয়টি মাথাই রেখে প্রার্থী নির্বাচন করবেন।’ চট্টগ্রাম উত্তর জেলা ছাত্রদলের সাধারণ সম্পাদক মনিরুল আলম জনি বলেন, ‘হাটহাজারী আসনে বিএনপি নেতাদের বাইরে যদি কাউকে প্রার্থী নির্বাচন করা হয় তাহলে এ সিটটি হারাবে জোট। তাই বিএনপির কাউকে মনোনয়ন দেওয়ার দাবি করছি।’ জোটগত সমীকরণে এবার চট্টগ্রাম-২ (ফটিকছড়ি) আসন থেকে মনোনয়ন পেয়েছেন তরিকত ফেডারেশনের চেয়ারম্যান নজিবুল বশর মাইজভাণ্ডারী। তাকে মনোনয়ন দেওয়ার পর ফুঁসে উঠেছে স্থানীয় আওয়ামী লীগের নেতা-কর্মীরা। এরই মধ্যে নজিবুল বশর মাইজভাণ্ডারীর বিপক্ষে অবস্থান নিয়ে ওই আসন থেকে নির্বাচন করার জন্য মনোনয়নপত্র জমা দিয়েছেন চট্টগ্রাম উত্তর জেলা আওয়ামী লীগ নেতা এটিএম পেয়ারুল ইসলাম।"
"প্রগতিশীল গণতান্ত্রিক দল-পিডিপি আসন্ন জাতীয় সংসদ নির্বাচনে ২০ আসনে মনোনয়নপত্র জমা দিয়েছে। গত সোমবার পিডিপির মনোনয়ন বোর্ডে এ সিদ্ধান্ত হয়। এতে সভাপতিত্ব করেন পিডিপির কো-চেয়ারম্যান নিলুফার পান্না কোরেশী।যেসব আসনে লড়বেন পিডিপির প্রার্থীরা : ঢাকা-১৯ সারোয়ার কামাল, ঢাকা-১৮ সাংবাদিক রফিকুল ইসলাম, ঢাকা-১৭ আলী হায়দার, ঢাকা-১৫ সামসুল আলম সুরমা, ঢাকা-১৩ ইঞ্জিনিয়ার যিয়াদুল করীম, ঢাকা-১১ সাখাওয়াত হোসেন চৌধুরী, ঢাকা-১০ সুলতান বাহরাইন বাহার, ঢাকা-৮ এ কে আজাদ, ফেনী-৩ মুহম্মদ গোলাম হোসেন, নোয়াখালী-২ আবদুল্লাহ আল মামুন, কুমিল্লা-৬ অ্যাডভোকেট শোয়েবুর রহমান, কুমিল্লা-৩ কামাল উদ্দিন ভূঁইয়া, টাঙ্গাইল-৭ রূপা রায় চৌধুরী, সিরাজগঞ্জ-৩ নূরুল ইসলাম উজ্জ্বল, সাতক্ষীরা-৩ রফিকুল ইসলাম জোয়ার্দার, রংপুর-৩ সাব্বির আহমেদ এবং শেরপুর-৩ আবু বকর সিদ্দিকী।"
মেহেরপুর-১ আসনে জেলা বিএনপির সভাপতি ও সাবেক এমপি মাসুদ অরুণ এবং মেহেরপুর-২ আসনে জেলা বিএনপির সিনিয়র সহসভাপতিজাভেদ মাসুদ মিল্টনকে দলীয় মনোনয়ন  দিয়েছে বিএনপি। বিএনপি মহাসচিব মির্জা ফখরুল ইসলাম আলমগীর স্বাক্ষরিত পত্রে এ মনোনয়ন ঘোষণা করা হয়। মেহেরপুর জেলা বিএনপির সভাপতি মাসুদ অরুণ মনোনয়নের বিষয়টি নিশ্চিত করেছেন।
"চট্টগ্রাম টেস্টে খেলা শেষ হয়ে গিয়েছিল মাত্র আড়াই দিনে। কিন্তু ঢাকায় তেমন হওয়ার সম্ভাবনা নেই বলেই জানালেন ওয়েস্ট ইন্ডিজের স্পিনার দেবেন্দ্র বিশু।প্রথম দিনে ৫ উইকেট হারিয়ে ২৫৯ রান করেছে বাংলাদেশ। অভিষিক্ত সাদমান খেলেছেন ৭৬ রানের ইনিংস। সাকিব অপরাজিত রয়েছেন ৫৫ রানে। ৩১ রানে ব্যাট করছেন মাহমুদুল্লাহ রিয়াদ। গতকাল শেষ বিকালে কোনো উইকেটের পতন ঘটাতে পারেননি ক্যারিবীয় বোলাররা। তাই বিশুর দাবি, ঢাকার উইকেট ব্যাটিংয়ের জন্য ভালো, ‘আগের উইকেটের চেয়ে এই উইকেট বেশ ভালো। যদিও কিছুটা ধীর, তবে অনেকটাই ফ্ল্যাট। ব্যাটিংয়ের জন্য এটি ভালো। দেখা যাক কতক্ষণ পর্যন্ত এমন থাকে। দিনশেষে আমাদের আরও দুটি উইকেট নেওয়া দরকার ছিল।’তবে প্রথম দিনের পর উইকেট কেমন থাকবে তা নিয়েও সংশয় আছে বিশুর মনে। উইকেট যেমনই হোক ব্যাটিং দৃঢ়তা দেখাতে হবে ক্যারিবীয় ব্যাটসম্যানদের। এই স্পিনারের দাবি, ‘প্রথম দিন উইকেট খেলার জন্য বেশ ভালো থাকবে। কিন্তু দেখতে হবে তৃতীয় দিনের বিকাল থেকে কেমন যায়। উইকেট যেমনই আচরণ করুক, আমাদের উপযুক্ত ব্যাটিং দেখাতে হবে। ম্যাচ জেতার জন্য আমাদের খেলতে হবে। এখনো সামনে লম্বা পথ বাকি, কিন্তু আমাদের কী করতে হবে সে বিষয়ে আমরা মনোযোগী। স্পিনারদের বিরুদ্ধে আমাদের যথাযথভাবে ব্যাটিংয়ের পথ খুঁজে বের করতে হবে।’"
"হবিগঞ্জ-৩ আসনে আওয়ামী লীগ মনোনীত প্রার্থী জেলা আওয়ামী লীগের সভাপতি অ্যাডভোকেট মো. আবু জাহির এমপি বলেছেন, উন্নয়নের ধারা অব্যাহত রাখতে গণমাধ্যমকর্মীদের সহযোগিতা প্রয়োজন। গণমাধ্যমকর্মীরাই পারেন বর্তমান সরকারের উন্নয়ন কর্মকাণ্ড তুলে ধরে সমাজে সচেতনতা বৃদ্ধি করতে। এজন্য গণমাধ্যমের কোনো বিকল্প নেই। তিনি বলেন, একসময় হবিগঞ্জ ছিল অবহেলিত। সাংবাদিক বন্ধুরা বিষয়টি নিয়ে নিয়মিত প্রতিবেদন প্রকাশ করেছেন। গত ১০ বছর আমি এমপি থাকার পর এই পরিস্থিতি বদলে গিয়ে এখন আলোকিত হবিগঞ্জে পরিণত হয়েছে। গতকাল বিকালে নিজ বাসভবনে সাংবাদিকদের সঙ্গে মতবিনিময়কালে তিনি এসব কথা বলেন।"
"মাত্র ২৪ ঘণ্টার ব্যবধানে ইউটার্ন অধিনায়ক সাকিব আল হাসানের! মিরপুর টেস্ট গড়ানোর আগের দিনও পেসারদের পক্ষে কত যুক্তি উপস্থাপন করেছেন টাইগার অধিনায়ক। অথচ রাত পেরোনোর সঙ্গে সঙ্গে সবকিছু বেমালুম ভুলে গেলেন। ভুলে গেলেন আধুনিক ক্রিকেটে পেসারদের ছাড়া খেলতে নামাটা ভিনগ্রহের ক্রিকেট বলেই বিবেচিত! সেটাই করলেন বিশ্বসেরা অলরাউন্ডার। মিরপুরে ট্র্যাকে প্রতিপক্ষ ক্যারিবীয়দের টুঁটি চেপে ধরতে একাদশে রাখেননি কোনো পেসার। চার স্পিনার দিয়ে সাজালেন একাদশ। অবিশ্বাস্য! বিশ্ব ক্রিকেটে এমন রেকর্ড ছিল এতদিন ভারতের। এবার সেই রেকর্ডে ভাগ বসাল বাংলাদেশ। চার স্পিনার নিয়ে চট্টগ্রামেই টেস্ট খেলেছে টাইগাররা। নিজেদের দেড় যুগের ক্রিকেট ইতিহাসের ১১২ নম্বর টেস্টে এই প্রথম একাদশ সাজানো হলো কোনো পেস বোলার ছাড়া। অবিশ্বাস্য এই কাজটি করেছেন অধিনায়ক সাকিব।চট্টগ্রাম টেস্টে খেলেছিলেন দেশসেরা পেসার মুস্তাফিজুর রহমান। খেললে কি হবে? ৬৪ রানের অসাধারণ জয়ের টেস্টে বোলিং করেছিলেন সাকুল্যে ৪ ওভার। তাও আবার দুই ইনিংসে! পরশু মিডিয়ার মুখোমুখিতে টাইগার টেস্ট অধিনায়ক সাকিব ইঙ্গিত রেখেছিলেন একাধিক পেসার খেলানোর। জানিয়েছিলেন, সকালের কুয়াশা ভেজা উইকেটে পেসাররা বাড়তি সুবিধা পাবে। কিন্তু কোথায় কী। গতকাল চার স্পিনার নিয়ে একাদশ দেখে ভিরমি খাওয়ার দশা সবার। মুস্তাফিজ নেই একাদশে। নেই কোনো পেসার। চার স্পিনার নিয়েই বাজিমাত করতে টস জিতে ব্যাটিংয়ে নেমেছেন। দিনশেষে ৫ উইকেটে ২৫৯ রান তুলে দিন পার করেছে। অভিষেকেই ৭৬ রানের ইনিংস খেলে উজ্জ্বল ভবিষ্যতের ইঙ্গিত রেখেছেন বাঁ-হাতি ওপেনার সাদমান ইসলাম অনিক। তামিম ইকবালের পর দ্বিতীয় ক্রিকেটার হিসেবে টেস্টে ৪ হাজার রানের ক্লাবের বর্ণিল সদস্য হয়েছেন সাবেক অধিনায়ক মুশফিকুর রহিম। দিনশেষে দায়িত্ব কাঁধে নিয়ে দারুণ ব্যাটিং করে ৫৫ রানে অপরাজিত রয়েছেন সাকিব।চার স্পিনার নিয়ে চট্টগ্রামে বাজিমাত করে সাকিবরা। মিরপুরেও সেই পরিকল্পনায় আস্থা রেখেছে টিম ম্যানেজমেন্ট। মিরপুরের উইকেটে বল লাটিমের মতো ঘুরবে, স্পিনাররা গোখরার ফণা তুলবেন, সেই কল্পনাতেই অধিনায়ক আস্থা রেখেছেন চার স্পিনারের ওপর। চট্টগ্রামের পারফরম্যান্সে আস্থা না রাখার কোনো কারণও নেই। ক্যারিবীয়রা দুই ইনিংসে ব্যাটিং করেছে ৯৯.২ ওভার। মুস্তাফিজের ৪ ওভার বাদে বাকি ৯৫.২ ওভার বোলিং করেছেন চার স্পিনার সাকিব, তাইজুল ইসলাম, মেহেদী হাসান মিরাজ ও নাঈম ইসলাম। স্পিন চতুষ্টয় নিয়েছেন ক্যারিবীয়দের ২০ উইকেটের সবগুলো। সাকিব ৫টি, নাঈম ৫টি, মিরাজ ৩টি ও বাকি ৭টি তাইজুলের শিকার। এমন পারফরম্যান্স যখন স্পিনার চারের, তখন অধিনায়ক, টিম ম্যানেজমেন্ট আস্থা রাখতেই পারে। এবারই প্রথম বাংলাদেশ এক পেসার নিয়ে খেলছে। ১৯৬৭ সালে এজব্যাস্টনে ইংল্যান্ডের বিপক্ষে ভারত খেলতে নেমেছিল চার স্পিনার বিষেণ সিং বেদী, এরাপল্লী প্রসন্ন, শ্রী নিবাসন ভেঙ্কটরাঘবন ও ভগবত চন্দ্রশেখরকে নিয়ে। টেস্টটি ভারত হেরেছিল ১৩২ রানে। ওই টেস্টে স্বাগতিক ইংল্যান্ডের ২০ উইকেটের ১৮টিই নিয়েছিলেন স্পিন চতুষ্টয়। চট্টগ্রামে চার টাইগার স্পিনারের শিকার ২০টিই। ২০১৬ সালে মিরপুরে ইংল্যান্ডের বিপক্ষে একজন পেসার খেলিয়েছিল বাংলাদেশ। কামরুল ইসলাম রাব্বি বোলিং করেছিলেন মাত্র ৩ ওভার। অধিনায়ক মুশফিক ব্যবহার করেছিলেন পাঁচ স্পিনার। সেবার অবশ্য স্পিনে ভ্যারাইটি ছিল। সাব্বির রহমান রুম্মন ছিলেন লেগ স্পিনার। মিরপুরে সুযোগ পাওয়া চার স্পিনারের দুজন বাঁ হাতি ও দুজন অফ স্পিনার। ব্যাটসম্যানদের পর এখন অপেক্ষায় থাকতে হবে চার স্পিনারের ক্যারিশমার দিকে।সংক্ষিপ্ত স্কোরবাংলাদেশ : প্রথম ইনিংস, ২৫৯/৫, ৯০ ওভার (সৌম্য সরকার ১৯, সাদমান ইসলাম ৭৬, মুমিনুল হক ২৯, মুশফিকুর রহিম ১৪, মোহাম্মদ মিথুন ২৯, সাকিব আল হাসান ৫৫*, মাহমুদুল্লাহ রিয়াদ ৩১*। কেমার রোচ ১/৩৮, লিউইস ১/৩৫, দেবেন্দ্র বিশু ২/৬৯, রোস্টন চেইজ ১/৬১।) প্রথম দিন শেষে।"
"ক্রিং ক্রিং শব্দে কিছুক্ষণের জন্য থমকে গেল বগুড়া শহরের রাস্তার দুই পাশের হাজার হাজার নারী-পুরুষ। স্কুলের অদম্য কিশোরীরা কমলা রঙের টি-শার্টে সাইকেলে চেপে বগুড়া শহর প্রদক্ষিণ করল। আয়োজকদের দাবি, পাঁচ শতাধিক মেয়ে শিক্ষার্থী নিয়ে র‌্যালিটি দেশে ইতিহাস সৃষ্টি করেছে। এর আগে বিশ্বের কোথাও নারীদের নিয়ে নারী নির‌্যাতন প্রতিরোধবিরোধী এত বড় র‌্যালি হয়নি। আন্তর্জাতিক নারী নির্যাতন প্রতিরোধ পক্ষ, ২০১৮ উপলক্ষে বগুড়া জেলা পুলিশ সুপারের কার্যালয় ও বেসরকারি কিছু সংস্থার সহযোগিতায় গতকাল সকাল সাড়ে ১০টায় বগুড়া সরকারি আজিজুল হক কলেজের পুরনো ভবন থেকে র‌্যালিটি বের হয়ে পুলিশ লাইনসে গিয়ে শেষ হয়। নারীর প্রতি সম্মান জানিয়ে কমলা, গোলাপি, সাদা রঙের বেলুন মুক্ত আকাশে উড়িয়ে দেওয়া হয়। কলেজ মাঠে উদ্বোধনী অনুষ্ঠানে সভাপতিত্ব করেন বগুড়া জেলা পুলিশ সুপার আলী আশরাফ ভুঞা বিপিএম। বক্তব্য দেন বগুড়া জেলা প্রশাসক ফয়েজ আহাম্মদ, সরকারি আজিজুল হক কলেজের অধ্যক্ষ প্রফেসর শাজাহান আলী, আস্থা প্রকল্পের বগুড়ার সমন্বয়ক মাসুদা ইসলাম, সম্মিলিত সাংস্কৃতিক জোটের সভাপতি তৌফিক হাসান ময়না, ইউএনএফপির ট্রেনিং অফিসার রুমানা পারভিন, বগুড়া প্রেস ক্লাবের সভাপতি প্রদীপ ভট্টাচার্য্য শংকর, কবি সিকতা কাজল, বগুড়া পুলিশ লাইনস স্কুল অ্যান্ড কলেজের দশম শ্রেণির ছাত্রী খায়রুন নাহার খুশি প্রমুখ।"
"ময়মনসিংহের গৌরীপুর-৩ সংসদীয় আসনে আওয়ামী লীগের বর্তমান এমপি অ্যাডভোকেট নাজিম উদ্দিন আহম্মেদের মনোনয়ন বাতিলের দাবিতে মাথায় ও শরীরে কাফনের কাপড় পেঁছিয়ে মানববন্ধন করা হয়েছে। মনোনয়নপ্রত্যাশী জেলা আওয়ামী লীগের সাংগঠনিক  সম্পাদক সামিউল হক লিটনের নির্দেশেই উপজেলার কলতাপাড়া বাজার এলাকায় গতকাল দুপুরে ময়মনসিংহ-কিশোরগঞ্জ আঞ্চলিক মহাসড়কের দুই পাশে ঘণ্টাব্যাপী এ কর্মসূচি পালন করা হয়। তবে ওই মানববন্ধনে অংশ নেওয়া বেশিরভাগই ছিলেন সংসদীয় আসনের বাইরের লোকজন। এ ছাড়াও ছিল ভাড়া করা অনেক যুবক।  মানববন্ধনে অংশ নেওয়া মানিক নামের এক যুবক জানায়, তার বাসা ময়মনসিংহ নগরীর কৃষ্টপুর মেডিকেল গেট এলাকায়। তার নেতৃত্বে এসেছে প্রায় ১০ জন। অনেকটা একই তথ্য দেন একই এলাকার শিমুল নামের আরেক যুবক। এ ছাড়াও ময়মনসিংহ নগরী, শম্ভুগঞ্জ ও এর আশপাশের আরও অনেক লোকের দেখা মেলে ওই মানববন্ধনে। এদিকে নিজ দলীয় প্রার্থীর বিরুদ্ধে প্রকাশ্যে বিষোদগার করার বিষয়টি কেন্দ্র থেকে নিষেধ থাকলেও ব্যানারে লেখা ছিল ‘নাজিম উদ্দিন আহম্মেদ দুর্নীতিবাজ ও জনবিচ্ছিন্ন’। আর আয়োজক হিসেবে ব্যানারে লিখা হয় ‘গৌরীপুর আ.লীগ, যুবলীগ, ছাত্রলীগ ও সর্বস্তরের সাধারণ মানুষ।’"
"আওয়ামী লীগের প্রেসিডিয়াম সদস্য ও কেন্দ্রীয় ১৪ দলের মুখপাত্র স্বাস্থ্যমন্ত্রী মোহাম্মদ নাসিম বলেছেন, আসন্ন জাতীয় সংসদ নির্বাচনে বিএনপি-জামায়াত এবং নীতি ও আদর্শহীন ভণ্ডদের বিরুদ্ধে দেশের জনগণ গণরায় দেবে। গতকাল দুপুরে রাজধানীর বঙ্গবন্ধু এভিনিউয়ের আওয়ামী লীগের কেন্দ্রীয় কার্যালয়ে ১৪ দলের সঙ্গে পেশাজীবী সমন্বয় পরিষদের এক মতিবিনিময় সভায় সভাপতির বক্তব্যে তিনি একথা বলেন। জাতীয় ঐক্যফ্রন্টের সমালোচনা করে মোহাম্মদ নাসিম বলেন, ডিসেম্বর মাসে বাঙালি বিজয় ছাড়া অন্য কোনো বিকল্প চিন্তা করতে পারে না। বাঙালি সবসময় ডিসেম্বর মাসে বিজয় অর্জন করেছে। এবারও নির্বাচন ডিসেম্বরে। এ কারণে বিশ্বাস করি, বাঙালি জাতি অপশক্তি, নীতিহীন, আদর্শহীন দুর্নীতিবাজদের বিরুদ্ধে আবারও বিজয় অর্জন করবে। তিনি বলেন, দেশের জনগণ নবান্ন উৎসবের মতো ভোট উৎসবের প্রস্তুতি নিয়ে আছে। তারা ভোট দিতে চায়, নৌকার বিজয় অর্জন করতে চায়। ১৪ দল ঐক্যবদ্ধ আছে দাবি করে নাসিম বলেন, এ লড়াই হচ্ছে সাম্প্রদায়িক শক্তির বিরুদ্ধে, এ লড়াই হচ্ছে কিছু নীতি ও আদর্শহীন নেতৃত্বের বিরুদ্ধে। এ লড়াই হচ্ছে বিএনপি-জামায়াত জোটের সেই দুর্নীতিবাজ, সন্ত্রাসবাদ এবং জঙ্গি যারা লালন করেছে; তাদের চিরদিনের জন্য পরাজিত করার নির্বাচন। নির্বাচনের পরে বাংলাদেশে স্বাধীনতার পক্ষের শক্তি ছাড়া কোনো রাজনৈতিক অপশক্তি আর দেশে থাকবে না, এটা দেখতে চাই। সবাইকে ঐক্যবদ্ধ থাকার আহ্বান জানিয়ে তিনি বলেন, সারা দেশের মানুষ আজ শেখ হাসিনাকে বিজয়ী করার জন্য উন্মুখ হয়ে আছে। মানুষ উৎসবমুখর হয়ে আছে। তারা ভোট দিতে চায়, নৌকার বিজয় অর্জন করতে চায়। সব গণতান্ত্রিক শক্তি ঐক্যবদ্ধ হয়ে গেছে। মোহাম্মদ নাসিম বলেন, আমাদের যে কোনো বিচ্যুতি পরাজয়ের দিকে এগিয়ে নিয়ে যেতে পারে। আমরা কী পেলাম কী পেলাম না, বড় কথা নয়। এ কারণে আগামী ১৬ ডিসেম্বর থেকে দেশের প্রতিটি উপজেলায় বিজয় মঞ্চ করা হবে। এখান থেকে সবাই মিলে ঐক্যবদ্ধভাবে কাজ করে বিজয় নিশ্চিত করব। অনুষ্ঠানে জাসদ সভাপতি ও তথ্যমন্ত্রী হাসানুল হক ইনু, সাম্যবাদী দলের সাধারণ সম্পাদক দিলীপ বড়ুয়া, আওয়ামী লীগের যুব ও ক্রীড়া বিষয়ক সম্পাদক হারুন অর রশিদ, বাংলাদেশ বিশ্ববিদ্যালয় শিক্ষক সমিতি ফেডারেশনের (এফবুটা) সভাপতি অধ্যাপক ড. এ এস এম মাকসুদ কামাল, ঢাকা বিশ্ববিদ্যালয়ের (ঢাবি) উপ-উপাচার্য (প্রশাসন) অধ্যাপক ড. মুহাম্মদ সামাদ, বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) সাবেক উপাচার্য অধ্যাপক ডা. কামরুল হাসান খান, কলেজ বিশ্ববিদ্যালয় শিক্ষক সমিতির সভাপতি নূর মোহাম্মদ তালুকদার, কৃষিবিদ ইনস্টিটিউশনের সভাপতি এম এম সালেহ প্রমুখ বক্তব্য রাখেন। এ ছাড়াও বৈঠকে আওয়ামী লীগের যুগ্ম সাধারণ সম্পাদক আবদুর রহমান, বিজ্ঞান ও প্রযুক্তিবিষয়ক সম্পাদক আবদুস সবুর, উপদফতর সম্পাদক বিপ্লব বড়ুয়া, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, কমিউনিস্ট কেন্দ্রের আহ্বায়ক ডা. ওয়াজেদুল ইসলাম, ওয়ার্কার্স পার্টির পলিট ব্যুরো সদস্য আনিসুর রহমান মল্লিক প্রমুখ উপস্থিত ছিলেন।"
মৌলভীবাজার-৪ (শ্রীমঙ্গল-কমলগঞ্জ) আসন থেকে বিএনপির কেন্দ্রীয় নির্বাহী কমিটির সদস্য মুজিবুর রহমান চৌধুরীর বিকল্প প্রার্থী হিসেবে মনোনয়নপত্র দাখিল করেছেন তারই পুত্র মুঈদ আশিক চিশতী। গত ২৮ নভেম্বর সহকারী রিটার্নিং অফিসার ও শ্রীমঙ্গল উপজেলা নির্বাহী কর্মকর্তা মো. নজরুল ইসলামের কাছে মুজিবুর রহমান চৌধুরী মনোনয়নপত্র দাখিল করেন। ওই দিনই সহকারী রিটার্নিং অফিসার ও কমলগঞ্জ উপজেলা নির্বাহী কর্মকর্তা মো. আশেকুল হকের কাছে মুঈদ আশিক চিশতী মনোনয়ন দাখিল করেন।
"ভর্তি পরীক্ষা উপলক্ষে বেগম রোকেয়া বিশ্ববিদ্যালয়ের (বেরোবি) আবাসিক হলগুলো বন্ধ রাখার সিদ্ধান্তের প্রতিবাদে শহীদ মুখতার ইলাহী হলের প্রভোস্ট ও চারজন সহকারী প্রভোস্টকে অবরুদ্ধ করে রাখে হলের আবাসিক শিক্ষার্থীরা। গতকাল বেলা ১১টার দিকে হল সিলগালা করতে আসলে বিক্ষুব্ধ শিক্ষার্থীরা প্রভোস্ট কক্ষে তাদের অবরুদ্ধ করে অবস্থান নেয়। পরে দুই ঘণ্টা পর পুলিশ তাদের উদ্ধার করে। শেষ খবর পাওয়া পর্যন্ত ক্যাম্পাসে পুলিশ মোতায়েন রয়েছে। জানা যায়, আগামী ২-৫ ডিসেম্বর বিশ্ববিদ্যালয়ের ২০১৮-১৯ শিক্ষাবর্ষের ভর্তি পরীক্ষা অনুষ্ঠিত হবে। ভর্তি পরীক্ষায় শৃঙ্খলার অজুহাতে ৩০ নভেম্বর থেকে ৬ ডিসেম্বর পর্যন্ত আবাসিক হলসমূহ বন্ধ রাখার সিদ্ধান্ত নেয় বিশ্ববিদ্যালয় প্রশাসন। গতকাল সকাল ১০টার মধ্যেই শিক্ষার্থীদের হল ছাড়ার নোটিস দেওয়া হয়।গতকাল বেলা ১১টার দিকে হল সিলগালা করতে আসলে শহীদ মুখতার ইলাহী হলের প্রভোস্ট ফেরদৌস রহমান, সহকারী প্রভোস্ট আলী রায়হান সরকার, ড. আল হেলাল, হান্নান মিয়া এবং কাজী সাজ্জাত হোসেনকে অবরুদ্ধ করে হলের শিক্ষার্থীরা। এর আগে সকাল থেকেই হলগুলোতে অবস্থান নেয় শিক্ষার্থীরা। শিক্ষার্থীরা জানায়, তাদের কথা চিন্তা না করেই হল বন্ধ রাখার সিদ্ধান্ত নিয়েছে প্রশাসন। এতে তারা বিপাকে পড়েছে। তাদের থাকার জায়গা নেই। আর অনেকের আত্মীয়-স্বজন পরীক্ষা দিতে আসবে। কয়েকজন শিক্ষার্থী বলেন, হল বন্ধ রাখার সিদ্ধান্তে আমরা অবাক হয়েছি। তিন হলে প্রায় দেড় হাজার শিক্ষার্থী অবস্থান করছে। হল বন্ধ হলে তারা কোথায় যাবে? তারা বলেন, গত ভর্তি পরীক্ষাগুলোতে কোনো শিক্ষার্থী অনিয়ম করেনি। অনিয়মের সঙ্গে শিক্ষক ও কর্মকর্তারা জড়িত ছিল। কিন্তু তাদের ডরমেটরি খোলা রেখে হল বন্ধ করে দেওয়া হচ্ছে। এ বিষয়ে শহীদ মুখতার ইলাহী হলের প্রভোস্ট (চলতি দায়িত্ব) মো. ফেরদৌস রহমান বলেন, হল বন্ধ রাখার সিদ্ধান্ত ভর্তি কমিটির। আমরা ভর্তি কমিটিকে শিক্ষার্থীদের দাবির ব্যাপারে জানিয়েছি। এ ব্যাপারে ভিসি অধ্যাপক ড. নাজমুল আহসান কলিমউল্লাহকে একাধিকবার ফোন দিলেও রিসিভ করেননি।"
"আসন্ন জাতীয় সংসদ নির্বাচনে মুক্তিযুদ্ধের পক্ষশক্তির বিজয়ের লক্ষ্যে চট্টগ্রামে মাঠে নেমেছেন পেশাজীবীরা। পেশাজীবীদের বৃহত্তম জাতীয় মোর্চা পেশাজীবী সমন্বয় পরিষদ, চট্টগ্রাম শাখা গতকাল জেলা শিল্পকলা একাডেমিতে মতবিনিময় সভা করে। এতে বিভিন্ন পেশাজীবী সংগঠন তাদের প্রস্তাব তুলে ধরে। মতবিনিময় সভায় প্রধানত নারী, তরুণ ও পেশাজীবী ভোটারদের জাতীয় উন্নয়ন-অগ্রযাত্রর স্বার্থে আসন্ন জাতীয় নির্বাচনে মুক্তিযুদ্ধের পক্ষশক্তির বিজয়লাভের গুরুত্ব সম্পর্কে নানাভাবে সচেতন করার তাগাদা দেওয়া হয়। এতে বলা হয়, উন্নয়ন অব্যাহত রাখা ও ভবিষ্যৎ বাংলাদেশের স্বার্থে প্রগতির শক্তিকে নির্বাচনে বিজয়ী করা প্রত্যেক সচেতন নাগরিকের দায়িত্ব। মৌলবাদী শক্তির সঙ্গে যখন প্রগতির শক্তি দাবিদার কেউ কেউ জোট বাঁধে, যখন রাষ্ট্রের শান্তি ও স্থিতিশীলতার বিরুদ্ধে বিদেশি শক্তির প্রণোদনায় অপপ্রচার চলে তখন দেশপ্রেমিক পেশাজীবীসহ কারোরই ঘরে বসে থাকার উপায় নেই। পেশাজীবী সমন্বয় পরিষদ, চট্টগ্রাম শাখার সভাপতি প্রফেসর ডা. এ কিউ এম সিরাজুল ইসলামের সভাপতিত্বে ও সাধারণ সম্পাদক সাংবাদিক রিয়াজ হায়দার চৌধুরীর সঞ্চালনায় বক্তব্য দেন চট্টগ্রাম বিশ্ববিদ্যালয় শিক্ষক সমিতির সাবেক সভাপতি প্রফেসর ড. বেণু কুমার দে, বাংলাদেশ কলেজ শিক্ষক সমিতি চট্টগ্রাম জেলা সাধারণ সম্পাদক অধ্যাপক আবু তাহের চৌধুরী প্রমুখ। আইইইবি চট্টগ্রাম চ্যাপ্টারের সাবেক চেয়ারম্যান প্রকৌশলী সাদেক মো. চৌধুরী, চট্টগ্রাম প্রেস ক্লাব সাধারণ সম্পাদক শুকলাল দাশ, বাংলাদেশ শিক্ষক সমিতি চট্টগ্রাম অঞ্চলের সাধারণ সম্পাদক অঞ্চল চৌধুরী, বঙ্গবন্ধু পরিষদ চট্টগ্রাম জেলা সভাপতি বেগম সৈয়দা তাহেরা, বাংলাদেশ মহিলা সমিতি বালিকা উচ্চবিদ্যালয়ের অধ্যক্ষ আনোয়ারা বেগম, পরিকল্পিত চট্টগ্রাম ফোরামের প্রকৌশলী সুভাষ চন্দ্র বড়ুয়া, মুক্তিযোদ্ধা ও পরিবেশ সংগঠক অধ্যাপক ড. মুহাম্মদ ইদ্রিস আলী প্রমুখ।"
"একাদশ জাতীয় সংসদ নির্বাচনে দলীয় প্রার্থীদের বিজয়ী করতে একাট্টা হয়ে মাঠে নেমেছেন চট্টগ্রাম মহানগর, উত্তর ও দক্ষিণ জেলা আওয়ামী লীগের নেতা-কর্মীরা। দলের সভানেত্রী শেখ হাসিনার মনোনীত প্রার্থীর পক্ষে কাজ করতে ইতিমধ্যে চট্টগ্রাম মহানগর, দক্ষিণ জেলা আওয়ামী লীগ পৃথকভাবে জরুরি বর্ধিত সভাও করেছে। উত্তর জেলা আওয়ামী লীগের জরুরি বর্ধিত সভাও চলতি সপ্তাহের মধ্যেই হবে। তা ছাড়া দলের বা মহাজোটের প্রার্থীর বিরুদ্ধে গিয়ে স্বতন্ত্র প্রার্থী হিসেবে যারা মনোনয়ন ফরম জমা দিয়েছেন তাদের বিরুদ্ধেও প্রয়োজনীয় ব্যবস্থা নেওয়া হচ্ছে বলে জানা গেছে।সূত্র জানায়, গত মঙ্গলবার নগর আওয়ামী লীগের জরুরি বর্ধিত সভায় চট্টগ্রাম নগরের সব আসনে সমন্বিতভাবে কাজ করতে এক মঞ্চে উঠেছেন মহাজোটসহ চার প্রার্থী। এ সময় নগর আওয়ামী লীগের সাধারণ সম্পাদক সিটি মেয়র আ জ ম নাছির উদ্দিন জীবন বাজি রেখে নৌকার প্রার্থীদের বিজয়ী করার আহ্বান জানান।বর্ধিত সভায় নেতা-কর্মীদের উদ্দেশে আ জ ম নাছির উদ্দিন বলেছেন, ‘আল্লাহকে সাক্ষী রেখে আপনাদের শপথ করতে হবে। একাদশ সংসদ নির্বাচন আমাদের জন্য অত্যন্ত চ্যালেঞ্জের। নগরের ছয়টি আসনে যাদেরই প্রধানমন্ত্রী শেখ হাসিনা নৌকা প্রতীকে নির্বাচনের জন্য মনোনয়ন দিয়েছেন, তাদের বিজয়ী করতে হবে। নগরের ৪১টি ওয়ার্ডের সব নেতা-কর্মীকে মতানৈক্য ভুলে একযোগে আওয়ামী লীগের পক্ষে কাজ করতে হবে।’ আওয়ামী লীগের বিজয় নিশ্চিত করতে মহানগরের ওয়ার্ড ও কেন্দ্রভিত্তিক নির্বাচন পরিচালনা কমিটি গঠন করা হবে বলেও জানান সিটি মেয়র। চট্টগ্রাম উত্তর জেলা আওয়ামী লীগের সাধারণ সম্পাদক জেলা পরিষদ চেয়ারম্যান এম এ সালাম বলেন, মহাজোট বা দলের পক্ষে যারা মনোনয়ন পেয়েছেন তাদের পক্ষে কাজ করতে তৃণমূল নেতাদের ইতিমধ্যে বলা হয়েছে। চট্টগ্রামে নৌকার পতাকা উড়বে বলে মন্তব্য করে আওয়ামী লীগের সাংগঠনিক সম্পাদক কোতোয়ালি-৯ আসনের প্রার্থী ব্যারিস্টার মহিবুল হাসান চৌধুরী নওফেল বলেন, ‘আমার বাবার (এ বি এম মহিউদ্দিন চৌধুরী) উত্তরসূরি হিসেবে জননেত্রী শেখ হাসিনা আমাকে নৌকা প্রতীকে মনোনয়ন দিয়েছেন। নগরের ছয়টিসহ চট্টগ্রামের ১৬টি আসনে নৌকার প্রার্থীদের বিজয়ী করতে হবে।’ চট্টগ্রাম মহানগর আওয়ামী লীগের বর্ধিত সভায় উপস্থিত ছিলেন চট্টগ্রাম-১০ (ডবলমুরিং) আসনে মনোনয়নপ্রাপ্ত আফছারুল আমিন, চট্টগ্রাম-৮ (চান্দগাঁ-বোয়ালখালী) আসনে মনোনয়নপ্রাপ্ত মাঈনুদ্দীন খান বাদল, চট্টগ্রাম-১১ (বন্দর) আসনে মনোনয়নপ্রাপ্ত এম এ লতিফ প্রমুখ।"
"স্বাস্থ্য সচেতন মানুষের পছন্দের পণ্য নিয়ে রাজধানীর ইন্টারন্যাশনাল কনভেনশন সিটি বসুন্ধরায় (আইসিসিবি) চলছে প্রদর্শনী। বিভিন্ন জিম ও হারবাল খাদ্য পণ্য নিয়ে প্রদর্শনীতে অংশ নিয়েছে দেশি-বিদেশি শতাধিক প্রতিষ্ঠান। তিন দিনব্যাপী হেলথ অ্যান্ড ফিটনেস শীর্ষক আন্তর্জাতিক প্রদর্শনী আজ শেষ হবে। প্রদর্শনী উপলক্ষে প্রতিদিন চলছে বডি বিল্ডার র‌্যাম্প। এতে দেশের স্বনামধন্য বডি বিল্ডাররা অংশ নিয়েছেন। সবার জন্য উন্মুক্ত র‌্যাম্পে অংশ নিতে পারেন যে কেউ। স্যাভর ইন্টারন্যাশনাল আয়োজিত প্রদর্শনীতে থাইল্যান্ড, ভারত, চীন, মালয়েশিয়া, সিঙ্গাপুর, ইটালিসহ ১২টি দেশের প্রতিষ্ঠান অংশ নিয়েছে। বাংলাদেশি একাধিক প্রতিষ্ঠান তাদের পণ্য প্রদর্শন করছে। প্রদর্শনী উপলক্ষে প্রতিষ্ঠানগুলো বিভিন্ন ছাড়ে বিক্রি করছে। স্বাস্থ্য ও ত্বক সম্পর্কিত বিভিন্ন প্রতিষ্ঠান অংশ নিয়েছে। ‘ভাইবস’ নিয়ে এসেছে লেজার ট্রিটমেন্টের প্রযুক্তি। রাজধানীতে সেবা দেওয়া এই প্রতিষ্ঠানটি বিশেষ ছাড়ে গ্রাহকদের ত্বকের ট্রিটমেন্ট করছে। মেলা প্রাঙ্গণেই ত্বকের লেজার করা যায়। প্রতিষ্ঠানটিতে রয়েছে শরীর আকর্ষণীয় করে গঠন করার প্রযুক্তিও। যাদের মেদ রয়েছে তারাও যেতে পারেন এই প্রতিষ্ঠানে। প্রতিষ্ঠানের কর্মকর্তাদের দাবি কয়েক দিনের ট্রিটমেন্টে মেদ শূন্যে নিয়ে আসা যাবে।স্পোর্টস ওয়ার্ল্ড এসেছে জিম ও খেলাধুলার বিভিন্ন সামগ্রী নিয়ে। প্রতিষ্ঠানটিতে ইনডোর স্পোর্টস সামগ্রী পুল, স্নুকার, টেবিল টেনিস, ফুটবল, ব্যাডমিন্টন, ক্যারম, বক্সিং, ডার্ট, বোর্ড গেমের পণ্য রয়েছে। আছে পার্সোনাল জিম সামগ্রী হোম ট্রেডমিল, ডেস্ক ট্রেড মিল, হোম এক্সারসাইজ বাইক, ইয়োগা পণ্য। রয়েছে বিভিন্ন স্পোর্টস পোশাক। প্রদর্শনীতে গ্র্যান্ড অলিম্পিয়া বেকারি বিভিন্ন খাদ্য পণ্য প্রদর্শন করছে। স্বাস্থ্য সচেতনদের জন্য রয়েছে এখানে উচ্চ খাদ্যমানের বিভিন্ন পণ্য। প্রদর্শন উপলক্ষে তাদের বিভিন্ন পণ্য গ্রাহকদের ফ্রি দিচ্ছে। আয়োজকরা জানান, অর্থনৈতিক উন্নয়নের ধারা অব্যাহত রাখতে এবং সুস্থ জাতি গঠনে স্বাস্থ্য সচেতনতার বিকল্প নেই। এ ধরনের প্রদর্শনীর আয়োজন নাগরিক স্বাস্থ্য সচেতনতায় গুরুত্বপূর্ণ ভূমিকা রাখবে এবং সংশ্লিষ্ট শিল্প বিকাশে সহায়ক ভূমিকা পালন করবে।"
"একাদশ জাতীয় সংসদ নির্বাচনে আসন বণ্টনকে কেন্দ্র করে বিএনপির বিরুদ্ধে মনোনয়ন বাণিজ্য ও শরিকদের অবমূল্যায়নের অভিযোগ করেছে ২০-দলীয় জোট শরিক ডেমোক্র্যাটিক লীগ (ডিএল)। গতকাল বিকালে জাতীয় প্রেস ক্লাবে এক সংবাদ সম্মেলনে দলটির সাধারণ সম্পাদক সাইফুদ্দিন আহমেদ মনি এ অভিযোগ করেন। তিনি দাবি করে বলেন, বিএনপির কমিটি গঠন, স্থানীয় সরকার ও জাতীয় পর্যায়ের নির্বাচনে মনোনয়ন বাণিজ্যের সঙ্গে দলটির অধিকাংশ নেতাই জড়িত। টাকা নেন না বিএনপিতে এমন নেতা পাওয়া বিরল। তবে এক্ষেত্রে একমাত্র ব্যতিক্রম দলটির মহাসচিব মির্জা ফখরুল ইসলাম আলমগীর। তার বিরুদ্ধে কাউকে কখনই এমন কোনো অভিযোগ করতে শুনিনি। বিএনপিকে ময়মনসিংহ-৮ (ঈশ্বরগঞ্জ) আসনটি ২০-দলীয় জোটকে ছেড়ে দেওয়ার আহ্বান জানিয়ে ডিএল সাধারণ সম্পাদক মনি বলেন, ময়মনসিংহ-৮ আসনে আমি মনোনয়নপত্র দাখিল করেছি। আন্দোলন-সংগ্রামে আমার ভূমিকা রয়েছে। একাধিকবার গ্রেফতার ও মামলা-হামলার শিকার হয়েছি। ১৮-দলীয় জোট গঠনের সময় বেগম খালেদা জিয়া আমার নেতা অলি আহাদের কাছে আমাকে মূল্যায়নের আশ্বাসও দিয়েছেন। সব মিলিয়ে ময়মনসিংহ-৮ আসনটি আমাকে ছেড়ে দিতে হবে। তবে আমাকে ধানের শীষ প্রতীক দেওয়া সম্ভব না হলে সেখানে আমার বিরুদ্ধে ধানের শীষের কোনো প্রার্থীকেও রাখা যাবে না। ময়মনসিংহ-৮ আসনে সাবেক এমপি শাহ নূরুল কবির শাহীন ও লুত্ফুল্লাহেল মাজেদ বাবুকে ধানের শীষের প্রাথমিক মনোনয়ন দিয়েছে বিএনপি। এর মধ্যে বাবুকে টাকার বিনিময়ে মনোনয়ন দেওয়া হয়েছে বলে অভিযোগ সাইফুদ্দিন মনির। তিনি বলেন, প্রাথমিক মনোনয়ন দেওয়ার আগে লুত্ফুল্লাহেল মাজেদ বাবু বিএনপির ভাইস চেয়ারম্যান মোহাম্মদ শাহজাহানের বাসায় যান। আমার ধারণা, মোটা অঙ্কের টাকার বিনিময়ে বাবুকে প্রাথমিক মনোনয়ন দিয়েছেন মোহাম্মদ শাহজাহান। পরে হয়তো তাকেই চূড়ান্ত মনোনয়ন দেওয়া হবে। কিছু দিন পরে এ বিষয়ে শতভাগ নিশ্চিত হওয়া যাবে। সাইফুদ্দিন মনি বলেন, নির্বাচন যদি খালেদা জিয়ার মুক্তির আন্দোলন না হয়ে বাণিজ্যের জন্য হয়, তাহলে আমার বলার কিছু নেই। স্থানীয় সরকার নির্বাচনেও মোহাম্মদ শাহজাহান মনোনয়ন বাণিজ্য করেছেন। টাকা নিয়ে যোগ্য প্রার্থীকে মনোনয়ন না দেওয়ায় নির্বাচনে বিএনপির প্রার্থী তৃতীয় হন। এ সময় নেত্রকোনার কেন্দুয়া উপজেলার মাসকা ইউনিয়ন পরিষদ নির্বাচনে বিএনপির প্রার্থীকে ধানের শীষ প্রতীক বরাদ্দে শাহজাহানের বিরুদ্ধে মোটা অঙ্কের অর্থ নেওয়ার অভিযোগ করেন মনি। সম্প্রতি নিজের পুলিশি হয়রানির বিষয়টি তুলে ধরে ডেমোক্র্যাটিক লীগের এই সাধারণ সম্পাদক বলেন, চেষ্টা করেও এ ব্যাপারটি আমি বিএনপির শীর্ষ নেতাদের জানাতে পারিনি। মেসেজ দিলেও তারা উত্তর দেননি। বিএনপির সিনিয়র যুগ্ম-মহাসচিব রুহুল কবির রিজভীকে বিষয়টি অবহিত করলেও তিনি তা গণমাধ্যমকে জানাননি। সাইফুদ্দিন মনি বলেন, আমরা ১৮-দলীয় জোট (বর্তমানে ২০-দলীয় জোট) সৃষ্টি করেছি। আমরা এই জোটেই আছি। আমরা বেগম খালেদা জিয়ার মুক্তির জন্য আন্দোলন বেগবান করব।"
